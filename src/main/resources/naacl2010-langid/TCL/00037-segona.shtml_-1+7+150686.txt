
PEP VERGER. Palma.
L'Ajuntament de Palma ja ha presentat el conveni de l'Estadi Balear a la Procampo. El pressupost de Cort per al 2006 preveu una partida d'un milió d'euros -400.000 han d'arribar a l'Ajuntament des del Govern de les Illes Balears- que ha de servir per instal·lar herba artificial a l'Estadi Balear. A més a més, la voluntat de la Procampo és remodelar l'Estadi fins on sigui econòmicament possible.
Ara bé, perquè l'Ajuntament pugui invertir una sola pesseta a l'Estadi Balear requereix la firma d'un conveni amb la Procampo, propietaris de la instal·lació. El conveni elaborat per l'Ajuntament, i que ja ha estat presentat a la Procampo, preveu la cessió d'ús de l'estadi a Cort per un període de deu anys.
La Procampo, en principi, hi està d'acord, tot i que condiciona la firma del conveni a la inversió municipal i a la rúbrica d'un posterior acord amb l'Atlètic Balears. La Procampo pretén, i l'Ajuntament hi està conforme, que Cort cedeixi també l'ús de les instal·lacions a l'Estadi Balear. En aquest sentit, Cort es reservaria la possibilitat d'organitzar esdeveniments esportius, culturals o socials a l'estadi, sempre respectant i prioritzant els interessos de l'Atlètic Balears.
Ara, Jeroni Petro i la junta directiva de la Procampo estudiaran el conveni i hi formularan tantes al·legacions com considerin oportunes. Petro, evidentment, consultarà també el parer de Damià Estelrich, president de l'Atlètic Balears, i de la seva junta directiva, a la qual s'ha incorporat recentment el promotor immobiliari Mathias Kuhn.
El procés negociador no és imprescindible que sigui ràpid, tot i que és desitjable. En tot cas, la implantació de la gespa artificial i la reforma de l'estadi no s'iniciarà en cap dels casos fins a la conclusió de la present temporada.
La directiva blanc-i-blava confia a poder iniciar les obres a mitjan mes de maig, ja que la Lliga finalitza dia catorze i el campió puja directament a Tercera Divisió. En tot cas, no és previsible que hi hagi dificultats per a la signatura dels convenis, tota vegada que en la filosofia general tothom hi està d'acord.
