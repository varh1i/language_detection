
GEORGE. - 'n Man van Pacaltsdorp wat daarvan verdink word dat hy sy gewese vrou vermoor het, sal nog 'n week in aanhouding bly nadat uitspraak in sy borgtogaansoek 'n tweede keer voorbehou is. 
Mnr. Desmond Pockpas (43) word daarvan verdink dat hy sy gewese vrou, mev. Felicity Pockpas (39), op 14 Oktober vanjaar in haar huis in Pacaltsdorp vermoor en homself daarna vermoedelik met 'n mes gesteek het.
Pockpas is na die George-hospitaal gebring waar hy deur die polisie in hegtenis geneem is.
Die staat staan sy borgtogaansoek teen en beweer onder meer dat Pockpas nie sy verhoor sal bywoon nie en weer kan probeer selfmoord pleeg.
Pockpas se regsverteenwoordiger het versoek dat hy op borgtog vrygelaat en toegelaat word om by sy broer in Bishop Lavis, Kaapstad, te bly waar hy in 'n stabiele familie-omgewing kan wees. 
Sy broer het vroeër in Pockpas se borgtogaansoek gesê hy sal toesien dat indien borgtog toegestaan word, hy sy borgtogvoorwaardes stiptelik nakom.
Die Pockpas-egpaar is vanjaar in Maart, ná 'n huwelik van 19 jaar, geskei. - (Liezl Scholtz)
