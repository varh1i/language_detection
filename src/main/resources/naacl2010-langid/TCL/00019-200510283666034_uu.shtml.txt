
Kymenlaaksolaismiestä syytetään Suomen laajimmassa pedofiliaoikeudenkäynnissä yhteensä 163:sta lapsiin ja nuoriin kohdistuneesta seksuaalirikoksesta. Poliisin mukaan lähes kaikki teot on tehty Thaimaassa. 
Kihlakunnansyyttäjä Hannele Selin-Hakala syyttää vuonna 1962 syntynyttä kymenlaaksolaismiestä 47:sta lapseen kohdistuneesta haureudesta, 43 törkeästä lapsen seksuaalisesta hyväksikäytöstä ja 73:sta seksuaalipalveluiden ostamisesta nuorelta.
Lisäksi miehelle vaaditaan Kouvolan käräjäoikeudessa rangaistusta sukupuolisiveellisyyttä loukkaavan lasta esittävän kuvan hallussapidosta ja levittämisestä.
Rikossyytteet ovat raskaimmat Suomessa käsitellyistä pedofiliajutuista. Kaikki teot yhtä lukuun ottamatta on tehty poliisin esitutkintaan perustuvan syytteen mukaan Thaimaassa.
Syyttäjä rajasi syytteen ulkopuolelle ennen 8.12.1995 tehdyt teot. Hän katsoi tekojen vanhentuneen, koska ne eivät täyttäneet tekohetkellä voimassa olleen lain törkeän tekomuodon tunnusmerkistöä.
Päiväkirjamerkinnät paljastivat
Keskusrikospoliisin tutkijat pääsivät pedofiliasta epäillyn kymenlaaksolaismiehen jäljille kansainvälisen yhteistyön kautta. Asia tuli esille Belgiassa paljastuneen pedofiliatapauksen kautta.
Poliisi otti miehen kiinni tämän vuoden tammikuun puolivälissä, kun hän palasi Thaimaasta Suomeen. Mies teki kaikkiaan 26 matkaa Thaimaahan. Matkat alkoivat päiväkirjamerkintöjen mukaan vuonna 1989. Esitutkintamateriaalissa on runsaasti taltioitua materiaalia miehen toimista.
Ei aiempaa rikostaustaa
KRP:n mukaan miehellä ei ole entuudestaan minkäänlaista rikoshistoriaa. Törkeästä lapsen seksuaalisesta hyväksikäytöstä voi saada kymmenen vuoden tuomion.
Juttu käsitellään Kouvolan käräjäoikeudessa, koska epäilty asuu Kouvolan kihlakunnan alueella. Syyttäjänä toimii Tampereen kihlakunnansyyttäjä Hannele Selin-Hakala.
Valtakunnansyyttäjäviraston määräämä Selin-Hakala toimii avainsyyttäjänä naisiin ja lapsiin kohdistuneissa rikoksissa. 
