
Dalawampung personalidad ka-bilang ang apat na partylist group congressmen at dalawang artista ang kakasuhan ng Philippine National Police (PNP) dahil sa marahas na rally nitong Biyernes sa Maynila na iki-nasugat ng may 26 na tauhan ng Crowd Dispersal Management na ibinakod sa lugar.
Tinukoy ni Sr. Supt. Hermini-gilda Salangad,
deputy officer ng PNP-Public Information Officer ang mga ipaghaharap ng kasong physical injuries/assault at paglabag sa E0 880 (Calibrated Preemptive Response, no permit no rally policy) sina Bayan Muna Reps. Satur Ocampo at Teddy Casiño; Gabriela Rep. Liza Masa; Kilusang Mayo Uno (KMU) Rep. Crispin Beltran at mga aktor na sina Rez Cortez at Pen Medina, mga kilalang tagasuporta ni yumaong presidentiable Fernando Poe Jr.
Sabit din sa kaso ang mga lider ng mga militant groups na sina Marie Enriquez, Antonio Tinio, Elmer Labog, Renato Reyes, Obet de Castro, Cristine Palabay, Danilo Ramos, Orly Marcellana, Raymund Villanueva, Bany Cabronero, Ferdinand Gaite, Feliciano Bautista, Badrul Ahlam at Pablo Casimira.
Ayon kay Salangad, isasampa ang kaso sa Manila City Prosecutor’s Office sa Lunes.
Magugunitang tinangkang basagin ng may 2,000 rallyista ang barikada ng mga nagbabantay na pulis sa Recto, Maynila dahilan upang mauwi sa gulo at magkapukpukan ang magkabilang panig.
Maigting na kinondena kahapon ni Pangulong Arro-yo ang marahas na kumprontasyon sa naganap na kilos-protesta ng mga magsasaka kamakalawa sa Recto, Maynila lalo na yaong mga nanakit sa mga policewoman na nagbabantay sa rally.
"I am condemning the people who hurt them (police women) and the other police officers who were enforcing maximum tolerance," anang Chief Executive.
Sa kanyang talumpati sa harap ng libu-libong kababaihan sa ‘Women of Blessing Grand Rally’ sa Cuneta Astrodome, pinapurihan ng Pangulo ang mga kababaihan partikular ang mga police women na itinalaga sa rally nitong Biyernes sa Maynila bunsod ng ipinakita nilang pasensiya at pagtanggap sa karahasang ginawa ng mga protesters.
Inihayag ni Elmer Labog, pangulo ng Kilusang Mayo Uno (KMU), na mga pekeng bayani ang mga nasugatang pulis sa rally na binigyan ng parangal at medalya ng Pangulo.
"Nasugatan sila sa pagharang sa aming layuning magpahayag ng karaingan sa Mendiola Bridge, nasugatan sila sa pagtatakip sa katotohanan at pambubusal sa mga tunay na isyu ng kahirapan na nararanasan ng mga manggagawa at mga magsasaka. Hindi paglilingkod sa bayan ang ginawa ng mga pulis," ani Labog.
Dapat umano’y ikahiya pa ng mga ito ang pagtanggap ng medalya mula sa aniya’y pekeng Pangulo at dapat umano nilang isipin na ginagamit lamang sila sa mga gimik ni Gloria para bigyan-katuwiran ang mga paglabag nito sa karapatan ng mga rallyista.
Pinag-aaralan ngayon ng PNP ang pagbaklas sa mga babaing anti-riot cops matapos masugatan ang mahigit sa 20 sa mga ito sa binantayang rally kamakalawa sa Recto, Maynila, ayon kay Salangad.
Maging si Querol ay hindi rin umano kumbinsido sa epektibong paggamit ng mga babaing pulis bilang frontliners sa mga kilos-protesta.
Samantala, hindi paliligtasin ng PNP ang mga armadong sundalong kinuyog ng mga demonstrador kamakailan matapos itong mapagkamalang infiltrators sa rally sa Quezon City.
Tiniyak ni Salangad na hindi papaareglo ang pulisya sa kaso ni Sgt. Ferdinand Alcantara sapagkat mahigpit aniya ang tagubilin ni P/Chief Gen. Arturo Lomibao sa pantay na paglalapat ng batas. Ipapaubaya na lamang aniya ng PNP sa korte ang pagdedesisyon sa kaso sakaling igiit ng AFP ang legalidad ng misyon nito sa pagmonitor sa mga kaganapan sa nabanggit na rally.
