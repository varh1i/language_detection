Demokrat Partiyasının sədri Rəsul Quliyev bazar ertəsi Londondan telefon vasitəsilə Bakıdakı jurnalistlər üçün keçirdiyi mətbuat konfransında özünün Bakıya qayıdışı ilə bağlı qərarın oktyabrın 25-də "Azadlıq" seçki blokunun icalsında qəbul ediləcəyini bildirib.
Amma Rəsul Quliyev qeyd edib ki, Bakıya seçkiyə qədər dönəcək.
Oktyabrın 17-də vətənə dönüşü ilə bağlı baş verən hadisələrə toxunan Rəsul Quliyev həbs olunmaqdan qorxduğu üçün vətənə dönməməsilə bağlı Azərbaycan iqtidarının yaydığı xəbərləri yalan adlandırdı. 
Rəsul Quliyevin dediyinə görə, hətta gəldiyi xüsusi reysin Simferopoldan Bakıya uçuşuna icazə verilmədiyi halda Kiyev-Bakı reysilə uçmağı nəzərdə tutmuşdu. Amma onun hüquq-mühafizə orqanları tərəfindən Simferopolda saxlanması bu planın həyata keçməsinin qarşısını alıb. 
Rəsul Quliyev bildirdi ki, hətta qonşu Gürcüstan belə təyyarənin Tbilisiyə enməsinə razılıq verməyib.
Bəs nə üçün Britiş Airueyz təyyarəsi ilə Bakıya birbaşa gəlmək əvəzinə çarter reysinə üstünlük verdiniz sualına cavabında isə Rəsul Quliyev bildirdi ki, bu addımı onu qarşılamaq üçün hava limanına gələn adamları 6 saat gözlətməmək məqsədilə atıb. 
Belə ki, o, Simferopola gəlmək və oradan Bakıya yollanandan sonra Bakıya yolda olduğu barədə məlumat vermək istəyirmiş. Simferopoldan Bakıya yol isə 1.5 -2 saatdır. 
Rəsul Quliyev bu dəfə vətənə çarter reysi ilə deyil birbaşa reyslə gələcəyini də dedi. 
Deyilənə görə sizi səfər zamanı 80-100 nəfər adam müşayət etməli idi. Amma sonra Sizinlə cəmi 4 nəfərin gəldiyi bəlli oldu. Buna səbəb nə idi sualına cavabında isə Rəsil Quliyev bildirdi, o, heç vaxt onunla xeyli adamın gələcəyini deməyib və başqalarının sözlərinə cavabdeh deyil. 
Dövlət çevrilişilə bağlı hansısa məmurlara sifariş göndərməyi və maliyyə ayırmaları üçün göstəriş verməyi ilə bağlı rəsmi Bakının yaydığı xəbərlərin Rəsul Quliyev həqiqətə uyğun olmadığını dedi. 
O, həmçinin sabiq iqtisadi inkişaf naziri Fərhad Əliyevi tanımadığını, Əli İnsanovun isə 1999-cu ildə onun əleyhinə başlanan çirkin kampaniyada ən böyük fəallıq göstərən şəxslərdən biri olduğunu dedi. 
Fikrət Yusifovun verdiyi ifadələrə gəlincə isə Rəsul Quliyev sabiq maliyyə nazirinin bu ifadələri işgəncələr altında verdiyini iddia etdi.
