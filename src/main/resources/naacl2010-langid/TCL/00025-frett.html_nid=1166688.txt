
Bor 2 við Kárahnjúkavirkjun er kominn af stað á ný eftir margra mánaða stopp í misgengissprungum við Þrælaháls. Borinn fór fyrst í gegnum steypuklump sem til var orðinn framan við hann og er núna að vinna í föstu og stöðugu bergi, að því er kemur fram á Kárahnjúkavef Landsvirkjunar.
Bor 1 var stopp í fimm daga í síðustu viku á meðan unnið var við að lengja færiböndin frá honum, sem er eðlilegur gangur mála. Þess vegna miðaði bornum hægar en ella.
Unnið er við jarðgangagerð á hefðbundinn hátt á nokkrum stöðum á framkvæmdasvæðinu. Arnarfell borar og sprengir aðrennslisgöng úr Ufsarlóni og unnið er að gangagerð á tveimur stöðum við Axará. Enn má nefna svokölluð sveiflugöng í Miðfelli, beint ofan við stöðvarhús Kárahnjúkavirkjunar í Valþjófsstaðarfjalli. Sveiflugöngin eru orðin um 1230 metrar en verða alls um 1700 metrar. Þau gegna hlutverki eins konar  öndunarops" úr aðrennslisgöngunum upp á yfirborðið rétt hjá vatnsinntakinu ofan við stöðvarhúsið.
Vinna við að fylla í Kárahnjúkastíflu stöðvaðist á fimmtudaginn vegna veðurs. Við slíku var búist enda gert ráð fyrir því að hægja á fyllingarframkvæmdum og hætta þeim síðan alveg yfir háveturinn. Þessi verkþáttur virkjunarframkvæmdanna er mörgum vikum á undan áætlun.
Áfram er unnið að því að steypa vatnskápu Kárahnjúkastíflu og botn í yfirfallsskurð við vesturenda stíflunnar. Á Kárahnjúkavefnum segir, að þessum verkum hafi miðað vel í síðustu viku þrátt fyrir erfitt veðurfar til slíkra hluta.
Kárahnjúkavefurinn
