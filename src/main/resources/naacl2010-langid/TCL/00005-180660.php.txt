
Vaata tulemusi
«Kivikülas oli ikka lausa ilus järv üles paisutatud,» rääkis teetööline Ülo Mandri.
Seakombinaadi juures Sooba oja truupi pootshaagiga puhastanud Mandri rääkis, et lisaks mudale, kividele ja puupakkudele olid loomad sinna kandnud plastpudeleid ja kiletükke ning koguni ühe liiklusmärgi.
«Kobras paneb truubi alumises otsas tokid püsti ning hakkab siis sinna muda ja muud materjali täiteks vedama,» kirjeldas Mandri ehitusviisi.
Teemeeste sõnul hakkas paisu avamise järel veevooga kohe konni allavett tulema ja järvekesel ennast sisse seadnud pardid lahkusid kiiresti ülesvoolu. 
Suvel olid kuivanud puutüvedel passinud haigrud, kuid allalaskmise ajal neid enam polnud.
«Nädala pärast on tamm jälle paigas,» teadis Mandri kopraid ehitamise juures väga virku olevat.
Enne talve tulekut on koprad eriti agarad ehitajad, varudes endale ühtlasi toitu.
 
