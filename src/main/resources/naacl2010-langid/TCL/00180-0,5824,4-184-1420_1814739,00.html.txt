
WIM HEESE van die Strand skryf ek is deurmekaar. In Engeland verlang ek na die gryse, en by die gryse hunker ek na my akkerbos. Onwetend het hy gepieng aan die fynsnaar van my ramkietjie. Nie net myne nie, omtrent alle mense s'n.
Kom ek begin met 'n "oudtalige" gedig waarvan elke Afrikaanse weet. Totius (1877 - 1953) se "Repos Ailleurs" (die rus is elders). In die eensame veld / staan 'n tentjie klein, / en daarnaas in die skeem'ring / skuif die ligtende trein; / ek sien in die tentjie, / deur die oop gordyn, / 'n tafel met bordjies / en glasies fyn, / wat sag in die lig / van die kersie skyn, / en ek dag: "Was ek net / in die tentjie klein, / ek sou tog o so gelukkig syn."
Naas die eensame tent / staan 'n meisie klein, / in stomme bewond'ring / van die ligtende trein; / sy sien my geniet / my glansende wyn / en kost'like maal / by elektriese skyn; / en ek raai die gedagte / van die meisie klein: / "Ag, was ek maar net / in die vrolike trein, / ek sou tog o so gelukkig syn."
My woede-opera uitgedans 
Wat ek vandag sê, sal ek nooit kan terugtrek nie. Dit kom nie ligtelik, ondeurdag of met oneer nie. Dis net my eie waarheid. Dat lesers my sal vermaan-betig oor die Groot Trek se kaalvoetvroue oor die Drakensberge, sal só wees. Maar ek kan niks verander aan die woedende piengklanke van my ramkietjie nie.
Woedend? Ek dog ek het my woede-opera in Engeland uitgedans? Aikôna. Soos een sabbatsreis jou na 'n volgende neem, só dans jy van een operaverhoog na 'n ander.
Repos ailleurs, die rus is altyd elders.
Dis 45 dae nadat vlug SAA405 my in die Baai neergesit het. Terug by my gryse; die haard waar my vuurhout knetter, die swart-wit portret van my pa met sy .303. Teen die bors van my oermama. 
Elke Engeland-oggend het ek op my pers bed wakker geword, wetend hoeveel dae tot huiswaarts. Altyd die eggo: Suid-Afrika, Suidland van my. Pynlik onthou ek die toetsdag toe Schalk Burger hand op sy hart sing: Oor ons ewige gebergtes, waar die kranse antwoord gee . . . 
Nou is ek hier en alles lyk verkeerd 
Nou is ek hier, in my Suidland. En ineens lyk alles verkeerd. Ek sit vasgehok in my spitsdakhuis, spartel soos 'n hommelby teen 'n ruit. Dwaal van stoof tot stoep en weet nie wat ek soek, of wil vind nie. 'n Bangspook druk my gorrel dig. Jaag my aan. Maak my dom. Verbouereerd. Angstig. Bewerig. En onderliggend loop ek met hartswoede in my rond. Te veel waaroms en hoekoms.
Waarom kon ek in anderland my handsak vreesloos op die sypaadjie los vir veters knoop? Hoekom was ek nie dáár 'n dom hommelby nie? 
Hoekom kon ek vrou-alleen in die verlate woude gaan brame en bosbessies pluk; vuurvliegies kyk; op my biesiemat in die Fairy Forest aan die slaap raak en besteel, verkrag, vermoor vergeet? Skemeraand saam met die wildehaar Italiaanse tuinier van East Winds op sy dikwielfiets kafee toe ry vir melk. My beursie op 'n straattafeltjie verlê, en 'n uur later aswit terughol om te vind die restaurantman het dit bewaar. 
Laatnag koers verloor in Cobham, en in 'n vingerklap begelei die polisie my tot by my voordeur. Sorgloos op die trein dut met my kosbaarhede losweg op my skoot.
Vreesloos. Geborge, selfs op verlate vlaktes waar die kranse antwoord gee. 
Hoekom moes ek terugkom, in die merg van my gebeentes te bang om alleen kafee toe te loop vir 'n tafelbrood? Watter offer vra my Suidland? Wat, God van ontferming, wát beteken: Ek sal lewe, ek sal sterwe, ek vir jou, Suid-Afrika?
Patriotiese gespratel om lewe 
Ek weet nie. Die boesem van my Afrika-mama het stekelrig geword. Haar hart klop nie meer bietjie baie mooi nie. Ek weet nie of ek 'n patriotiese hommelby wil wees nie. Nie só spartelend teen die digte ruit nie. 
Al wat ek weet, is dat my ramkietjie se snare desedae die klanke weier: Deel geen ander land ons liefde, trek geen ander trou ons af.
Repos ailleurs. Die rus is altyd elders. En nogeens elders. "Ag, was ek maar net / in die vrolike trein, / ek sou tog o so gelukkig syn." Of nie? (Met erkenning aan Totius.) 
annnelie1@telkomsa.net 
Port Elizabeth
11 Oktober 2005
