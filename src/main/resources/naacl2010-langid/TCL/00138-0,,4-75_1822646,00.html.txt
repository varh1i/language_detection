
GANSBAAI. - Beskuldigings dat die doen en late van haaiboot-operateurs tot die naweek se aanval op mnr. Stiaan van Zyl gelei het, hou net nie steek nie, het me. Kim Maclean, 'n pionier van die haaikykbedryf en waarnemende voorsitter van die Stigting vir die beskerming van witdoodshaaie (GWPF) gesê.
Daar is voorts aanduidings dat die haai wat by die voorval betrokke was dalk ook nie 'n witdoodshaai was nie, het sy gesê. Maclean is een van agt haaiboot-operateurs in die Gansbaai-omgewing en een van net elf in die land.
Volgens haar sou 'n swemmer waarskynlik 'n witdoodshaai in water wat borsdiepte is, kon gesien het. Voorts stem die voorval nie ooreen met die gedragspatrone van witdoodshaaie nie. Dit is moontlik dat 'n kleiner haaispesie betrokke was, soos die skeurtand, wat meer geredelik by die branderlyn voorkom.
Maclean meen sy sal nie graag 'n vaste uitspraak wil maak totdat sy self die tandmerke aan Van Zyl se been kon sien nie, maar sy is dit eens met kenners soos mnr. Wilfred Chivell van Gansbaai dat as dit 'n werklike aanval van 'n witdoodshaai was, Van Zyl beslis sy been kwyt sou wees. Sy stem saam met Chivell dat dit eerder 'n nuuskierige proefbyt was.
Wat die beskuldigings teen die haaiboot-operateurs betref, het Maclean gesê navorsing kon nog nie 'n verband tussen aanvalle en die bedrywighede van die haaibote aantoon nie.
Mense wat die operateurs in die beskuldigdebank wil druk, beweer dat die praktyk om haaie met lokaas (die sogenaamde "chum", 'n mengsel van bloed en afval) na bote te lok, veroorsaak dat witdoodshaaie mense met kos begin vereenselwig.
Volgens Maclean dui die jongste navorsing eerder daarop dat die witdoodshaai by uitstek 'n nomadiese diersoort is wat hoogstens vier maande op 'n plek bly voordat hulle weer elders koers kies.
"Dit is glad nie genoeg tyd om eet- en jagpatrone wat deur eeue gevestig is te verander nie," sê sy.
Sy wys ook op 'n artikel wat verlede maand in Africa Geographic verskyn het met voorlopige bevindings van die navorsers Michael Scholl en Thomas P. Peschak.
Haar eie waarneming oor die afgelope 14 jaar stem ooreen met dit wat die navorsers gesien het, het Mclean gesê.
Scholl en Peschak het onder meer bevind dat die huidige gedragspatrone van witdoodshaaie in die Gansbaai-omgewing geensins verander het van dit wat jare gelede hier gegeld het nie.
Uit die navorsers se waarnemings blyk dit ook dat die haaie net op sekere tye van die jaar in groot getalle by Dyer-eiland suid van Gansbaai groepeer, vermoedelik om te paar en kleintjies te kry.
In die somermaande beweeg 'n groter konsentrasie wyfiehaaie wel nader aan die strand, maar dié haaie stel op die oog af nie belang in kos nie. Wanneer van die bote se lokaas tussen hulle beland, swem hulle onverstoord daardeur.
Die navorsers skryf dit aan 'n verskeidenheid van moontlike oorsake toe. Hulle bespiegel onder meer dat die wyfies se eetlus moontlik dié tyd van die jaar gedemp is om te keer dat hulle onder hul pasgebore kleintjies begin vreet.
Daarteenoor is die haaie by Dyer-eiland self heelwat lewendiger en reageer wel op die bote se lokaas, het Scholl en Peschak bevind.
