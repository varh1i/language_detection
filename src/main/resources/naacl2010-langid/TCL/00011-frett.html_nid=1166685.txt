
Boeing 777 breiðþota Japanska flugfélagsins (JAL) nauðlenti í á flugvellinum í Osaka í dag eftir að bilunar varð vart í öðrum hreyfli hennar. Um borð var 181 farþegi og áhafnarliði og sakaði engan, að því er fulltrú félagsins sagði. Vélin var í innanlandsflugi þegar gaumljós í mælaborði benti til bilunar í vökvakerfi annars hreyfilsins.
 Flugstjórinn drap á hreyflinum og nauðlenti um 15 mínútum síðar,  sagði fulltrúi JAL. Margar bilanir hafa orðið í vélum félagsins það sem af er árinu. Hefur það leitt til þess að samgönguráðuneytið gerði athugsemd við stjórnendur þess og lét forstjórinn af störfum í maí af þessum sökum.
Í ágúst kom í ljós að trefjaglerplötu vantaði neðan á Boeing 777 þotu félagsins þegar hún lenti í Tókýó eftir flug frá Singapore. Í sama mánuði dreifðust málmbútar úr hreyfli DC-10 þotu dótturfélags JAL, JALways, í flugtaki frá flugvellinum í Fukoka. Samgönguráðuneytið greindi frá því í dag að bilun í kælikerfi hreyfilsins hafi valdið þeirri bilun.
Tólfta ágúst voru ennfremur 20 ár liðin frá því að júmbóþota JAL fórst með 520 manns, en það er mannskæðasta flugslys sem orðið hefur þar sem um var að ræða eina flugvél.
