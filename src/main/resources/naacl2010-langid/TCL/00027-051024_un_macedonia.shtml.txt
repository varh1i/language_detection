Денеска во седиштето на Обединетите Нации и во целиот свет е одбележана 60 годишницата од основањето на организацијата.
Денот беше одбележан и во Скопје, каде на тркалезна маса беше заклучено дека на Светската организација и се неопходни реформи за предвидување и анализирање на симптомите на конфликти за да може брзо да реагира. 
Поранешниот шеф на мисијата на ОН вО Македонија, УНПРЕДЕП, Хенрик Сокалски на расправата кажа дека и покрај ризикот, првата превентивна мировна мисија на Обединетите Нации се покажала како успешна. 
Но Сокалски смета дека на Македонија и е нанесена неправда со тоа што е примена во Обединетите Нации под наметнато име. 
„Меѓународната заедница треба да и се извини на Македонија затоа што меѓународната заедница усвои Резолуција за името на Македонија. Тоа не беше фер, да се измисли име надвор од земјата и да се наметне на Владата и на народот.
Поранешниот шеф на УНПРЕДЕП е оптимист дека неправдата ќе биде компензирана. 
Тој ги поддржува преговорите за спорот со името што се водат под покровителство на ОН и верува дека за неколку месеци ќе биде најдено решение. 
