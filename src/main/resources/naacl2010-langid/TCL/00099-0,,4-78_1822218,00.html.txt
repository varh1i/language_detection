
DIE aankondiging deur die minister van omgewingsake en toerisme, mnr. Marthinus van Schalkwyk, dat die bou van tolpaaie op die N1 en N2 in die Wes-Kaap kan voortgaan, sal met gemengde voelens ontvang word.
Aan die een kant is dit te verstane dat inwoners in woongebiede waar plek gemaak moet word vir 'n voorgestelde pad, beswaar sal maak. Dit kan byvoorbeeld, in die meeste gevalle teen groot ongerief, die onteiening van grond behels, die afbreek van geboue wat deel geword het van 'n betrokke gemeenskap en/of die skending van privaatheid tot gevolg hê.
Aan die ander kant van die munt sal motoriste, veral in hierdie dae van ál hoër stygende brandstofpryse, altyd beswaard wees oor tolgeld. Veral dié wat daagliks die roete gebruik tussen woonplek en werkplek.
Ons lewe egter in 'n streek waar ekonomiese vooruitgang steeds plaasvind. Dit behels ook groei van woongebiede met gevolglike druk wat geplaas word op infrastruktuur wat 'n paar jaar terug nog heel voldoende blyk te gewees het.
Baie water moet nog in die see loop wat betref die ligging van 'n tolpad op die N1, waar ontwikkeling in die noordelike voorstede vinniger plaasvind as die ontwikkeling van die hoofpadnetwerk.
Dit is gedeeltelik goeie nuus dat die laaste klip uit die pad gerol is vir die verlenging van die N2-snelweg deur Somerset-Wes, waar een van die groot bottelnekke tans voorkom. 
Pleks van die hele N2 by die R300-aansluiting te tol kan die nuwe (voorgestelde ondergrondse) gedeelte deur dié dorp getol word. Dit sal 'n welkome alternatief wees vir die huidige sloer-roete deur Strand-Somerset-Wes.
Hopelik sal alle betrokkenes die noodsaaklikheid van hierdie nuwe pad besef en sal die finale besluit oor die bou daarvan spoedig geneem word.
