
Pariisis asuv firma Eden Sarl tahtis seda lõhna kasutada seepide, näokreemide, kirjapaberite, nahatoodete ja rõivaste lõhnastamiseks.
Esimese katse teha maasikalõhnast oma kaubamärk nurjas Euroopa Liidu kaubamärgiamet, misjärel pöördus firma oma piirkonna teise astme kohtusse.
Ettevõte väitis, et kuigi maasikad võivad erinevalt välja näha ja maitseda, siis lõhn on neil kõigil ühesugune, mistõttu võiks selle kaubamärgiks teha.
Kohus jäi aga eriarvamusele ning lõhnaeksperdid leidsid, et maasikad võivad lõhnata viiel erineval viisil.
«Maasikatel ei ole üks lõhn,» teatas kohus. «See tähendab, et erinevad maasikasordid tekitavad märkimisväärselt erinevaid lõhnu.»
Edeni seisukoht on siiski, et küpsete maasikate lõhn on stabiilne ja kestev ning see on tarbijatele lapsepõlvest hästi mällu sööbinud.
Toodete lõhn on võimas turundusvahend ning seda kasutatakse sageli tarbijate meelitamiseks.
Firmad on varemgi püüdnud erinevaid aroome oma kaubamärgiks registreerida. Eriti tõsiselt on pingutatud vaarika-, sidruni- ja vaniljelõhna nimel.
AP andmetel on värskelt pügatud muru lõhn ainus, mis on seni ELi kaubamärgikaitse võitnud.
Lõhna registreeris Hollandi parfümeeriafirma, mis kasutab seda tennisepallide lõhnastamiseks. 
 
