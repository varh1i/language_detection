
Om kwart voor zes zaterdagavond ontplofte de eerste bom op de grote Paharganj-markt, die zestien mensen doodde. Enkele minuten later ontplofte een tweede explosief op de eveneens drukke Sarojini Nagar-markt, waar 43 bezoekers het leven lieten. Er brak een felle brand uit. Bij een ontploffing in een bus in de Govindpuri-buurt raakten negen mensen gewond.
De drie aanslagen vonden plaats in een tijdsbestek van twaalf minuten. De markten waren drukker dan gewoonlijk, omdat veel Indiërs aan het winkelen waren enkele dagen voor Diwali, een hindoestaanse feestdag waarop mensen elkaar cadeautjes geven.
Zondag belde een man een lokale krant met de mededeling dat de Islami Inqilabi Mahaz (Islamitische Revolutionaire Groep) achter de aanslagen zit, en dat er nog meer zullen volgen. Deze kleine, tot dusver weinig actieve terreurgroep is volgens de politie gelieerd aan Lashkar-e-Taiba. De man zei dat de aanslagen zijn bedoeld om ‘de geruchten te ontkrachten dat de strijders in Kashmir zijn uitgeroeid door militaire aanvallen en de aardbeving van 8 oktober’. 
De ontploffingen hadden plaats enkele uren na aanvang van de gesprekken van India en Pakistan over het openen van de grenzen van Kashmir, het gebied waarover India en Pakistan twisten. Zij kwamen overeen de grens vanaf 7 november op vijf plaatsen open te stellen, om de hulpverlening aan de getroffenen van de aardbeving te vergemakkelijken.
De autoriteiten adviseerden de inwoners van New Delhi zo veel mogelijk binnen te blijven. Gisteren was het stil op straat in de Indiase hoofdstad. Vliegvelden, treinstations en strategische punten worden streng bewaakt.
De Indiase premier Manmohan Singh noemde de aanslagen een criminele daad die zeker niet onbestraft zal blijven. Buurland Pakistan heeft de aanslagen in scherpe bewoordingen veroordeeld.
De politie is bezig met het ondervragen van verdachten. De Indiase media berichtten dat er invallen waren in kleine hotels in de stad en dat een twintigtal arrestaties zou zijn verricht. 
De politie is op zoek naar een man van in de twintig, die een kaartje voor de bus weigerde te kopen. Hij stapte uit in de Govindpuri-buurt en liet een zwarte tas achter. Toen de passagiers alarm sloegen, onderzochten de bestuurder en de conducteur de tas en gooiden deze uit de bus. Op dat moment ontplofte de tas. Volgens getuigen heeft de chauffeur, die zelf gewond raakte, met zijn kordate optreden levens gered.
