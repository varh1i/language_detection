Pembukaan 15 stesen minyak baru setahun teras program syarikat
SHELL Malaysia Trading Sdn Bhd (Shell Trading), pengendali stesen minyak terbesar di Malaysia, memperuntukkan RM440 juta tahun ini dan 2006 bagi mengukuhkan penguasaan pasaran perniagaan runcit petrol dan diesel. Daripada jumlah itu, RM320 juta untuk membiaya pembukaan stesen baru dan menaikkan taraf stesen sedia ada termasuk kedai serbaneka Select di lokasi terpilih. Baki RM120 juta pula akan digunakan bagi membangunkan sistem teknologi maklumat (IT) bersepadu di stesen minyak Shell seluruh negara, antara sistem pertama seumpamanya. Pengarah Urusan Shell Trading, Mohzani Abdul Wahab, berkata teras program pengembangan syarikat membabitkan pembukaan 15 stesen minyak baru setiap tahun. “Pembukaan 15 stesen Shell ini akan bertumpu di lokasi strategik di Lembah Klang, Pulau Pinang dan Johor Bahru. Kami juga memberi tumpuan membuka lebih banyak stesen di lebuh raya dengan keadaan sekarang kami agak ketinggalan. “Kos membina stesen di lebuh raya agak tinggi membabitkan antara RM8 juta hingga RM10 juta,” katanya kepada Berita Harian di Kuala Lumpur, baru-baru ini. Shell, pengendali stesen minyak terbesar dengan kira-kira 830 stesen minyak di seluruh negara, menguasai kira-kira 36 peratus segmen perniagaan itu. Petronas mensasarkan untuk mempunyai 800 stesen menjelang akhir tahun. Mohzani yang turut bertanggungjawab dalam operasi peruncitan Shell di Singapura, Brunei dan Oman berkata, syarikat aktif melaksanakan kempen pelanggan seperti Don’t Fool With Fuel, Lebih Kilometer dan Jangan Main Bahan Api Nanti Terbakar Diri. Katanya, semua usaha itu bagi mengukuhkan jenama Shell dalam segmen yang berhadapan saingan sengit itu. Beliau menjelaskan sistem IT bersepadu dikenali Top Tier Site, iaitu sistem pertama seumpamanya di dunia akan dilengkapkan di 600 stesen Shell dalam tiga bulan. Selain ciri keselamatan tinggi, sistem IT itu dihubungkan rangkaian satelit Very Small Aperture Terminal (VSAT) dengan dilengkapi keupayaan jalur lebar. Ia turut mempunyai pelbagai fungsi. Mohzani berkata, pelanggan boleh membuat pembayaran menggunakan kad kredit dalam tempoh lebih singkat selain membuat pembelian produk serbaneka Select di pam. “Ia membolehkan pelanggan mendapatkan perkhidmatan lebih cepat,” katanya sambil menambah program pengembangan itu mampu menyumbang kepada pertumbuhan pendapatan dua angka tahun ini. Mohzani yang berkhidmat di Shell sejak 30 tahun lalu, yakin program pengembangan itu mampu meletakkan Shell sebagai jenama kukuh dalam perniagaan runcit petrol dan diesel. Shell Trading juga mengendalikan 70 stesen minyak di Singapura, Brunei (38) dan Oman (120). FAKTA NOMBOR 40,000 Stesen Shell di 90 negara 20 juta Pengguna Shell sehari di seluruh dunia
