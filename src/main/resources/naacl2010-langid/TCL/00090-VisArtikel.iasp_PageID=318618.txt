En hel dags eftersøgning med fly og skibe efter kilden til en olieforurening i Kattegat sluttede søndag uden resultat. Samtidig voksede tallet på de fugle, der er blevet ramt af forureningen. Mindst 1500 - fortrinsvis dykænder - kommer til at dø, fordi deres fjerdragt er blevet ødelagt af olien.
Fuglene er observeret ved og på strandene på Anholdt, hvor man forsøger at indfange og aflive de lidende fugle. Ind til videre er knap 350 fugle blevet aflivet, oplyser vildtkonsulent ved Fussingø Statsskovdistrikt Steen Bonne.
- Fuglene forsøger selv at rense olien af sig, og får den derfor ned i lungerne. Hvis ikke vi afliver dem, får de en pinefuld død, siger Steen Bonne, som frygter, at antallet af ramte fugle kan blive ved med at stige i op til et par uger endnu.
Søndag foretog Søværnets Operative Kommando forgæves en stor aktion i et forsøg på at spore kilden til forureningen.
