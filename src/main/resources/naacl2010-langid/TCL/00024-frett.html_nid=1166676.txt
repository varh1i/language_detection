
Félagsmálaráðherra hefur sett nýja reglugerð sem tekur til gæslu dagforeldra á börnum fram að grunnskólaaldri í atvinnuskyni í heimahúsum. Með henni er eftirlit og umsjón með starfsemi dagforeldra eflt til muna, í því skyni að tryggja sem best öryggi og aðbúnað barnanna. Reglugerðin öðlaðist gildi í gær og kemur í stað eldri reglugerðar sama efnis.
Börn fara í vistun dagforeldra frá aldrinum 9 mánaða til eins árs og dvelja hjá þeim þar til þau eru u.þ.b. tveggja ára. Hámarksbarnafjöldi á hvert dagforeldri helst óbreyttur eða fimm börn, en ein mikilvægasta breytingin frá eldri reglugerð er aukið og bætt eftirlit. Nýja reglugerðin kveður á um a.m.k. þrjár óboðaðar heimsóknir á ári auk tilfallandi eftirlits, þegar aðstæður krefjast. Síðan er það sveitarfélaganna að setja nánari reglur um framkvæmd eftirlitsins en í eftirlitinu felst einnig meiri stuðningur og ráðgjöf umsjónaraðila við dagforeldrana
Skal halda reglulega fræðslufundi fyrir starfandi dagforeldra og veita dagforeldrum stuðning, ráðgjöf og fræðslu. Kröfur um aðbúnað barna, svo sem húsnæði, leikföng, lóð og leiktæki, eru auknar og skerpt á öryggiskröfum eins og brunavörnum og dagforeldri er skylt að kaupa slysatryggingu fyrir börnin. Hnykkt er á því að húsakynni þau sem daggæsla fer fram í þurfi að vera í samræmi við reglugerð um hollustuhætti og ákvæði um brunavarnir. Það sama á við um öryggi leikvalla og leiksvæða. Ítarlegar er einnig kveðið á um hvernig bregðast skuli við ef eitthvað kemur upp á.
Sveitarfélögin bera, samkvæmt lögum um félagsþjónustu sveitarfélaga, ábyrgð á velferð og aðbúnaði barna og felur sú ábyrgð í sér umsjón og eftirlit með starfsemi dagforeldra. Félagsmálaráðuneytið hefur á hinn bóginn eftirlit með því að sveitarfélögin veiti þá þjónustu sem lög kveða á um. Dagforeldri skal skila mánaðarlega yfirliti yfir skráð börn í gæslu til sveitarfélagsins staðfestu af eftirlitsaðila og foreldrum.
Með reglugerðinni er aukin áhersla á námskeiðum fyrir dagforeldra og endurmenntun og ítarlegu kafli um ábyrgð og skyldur foreldra en vistun er ætíð á þeirra ábyrgð. Foreldrar skulu kynna sér í upphafi aðstæður hjá dagforeldri svo sem um hvernig deginum er varið, allan aðbúnað sem og fjölda barna.
