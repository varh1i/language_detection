Дзеркало тижня під промовистим заголовком "Українська криза і українські перспективи очима заходу" подала інтерв’ю британського політолога Джеймса Шерра. 
Аналітик відзначає, що останній візит президента Ющенка до Великої Британії і вручення йому престижної премії Чатем Хаузу стало підтвердженням наміру Британії - країни, яка нині головує в Євросоюзі, почати переговори з Україною щодо спрощення візового режиму і надати Україні під час саміту ЄС у грудні у Києві статус держави з ринковою економікою.
Для Ющенка, вважає політолог, це був шанс заручитися підтримкою ЄС і зміцнити свій політичний капітал всередині країни перед початком парламентської кампанії.
Водночас британський аналітик задається питанням – що далі, адже на заході, на його думку, вже прохолодніше ставляться до того, що відбувається в Україні і не вірять, що тут щось може реально змінитися. І нині стоїть питання, аби не просто побороти цей скепцис, але зробити так, аби він не переріс у стомленість від України.
Дзеркало тижня також друкує інтерв’ю віце прем’єра з питань регіонів Романа Безсмертного, який не заперечує, що існує формальний привід для того, аби підозрювати владу у спробі використання адміністративного ресурсу під час парламентських виборів і цей привід, на думку пана Безсмертного. закладений в самій системі організації влади. 
А розмови про адмінресурс припиняться, якщо, як стверджує віце прем’єр, змінити організацію системи влади. Перший крок вже зроблений, як каже пан Безсмертний. Нині готується указ про розподіл адміністративних і політичних посад в органах виконавчої влади, насамперед центральних.
Часопис „Коммерсант Україна" на першу шпальту виносить статтю про те, що саме сьогодні держава розлучиться з Криворіжсталлю. Нагадуючи, що саме у понеділок відбудеться конкурс щодо продажу 93 відсотків акцій підприємства, часопис каже, що продаж підприємства є найскандальнішим конкурсом в Україні, адже ще ніколи Верховна Рада не погрожувала висловити недовіру голові Фонду держмайна внаслідок одного лише підприємства.
Напередодні було ухвалено рішення про посилені заходи безпеки під час конкурсу. 
Конкурсна комісія перебуватиме в ізольованому приміщенні, а за процедурою продажу можна буде спостерігати по телебаченню. 
Часопис Сегодня стверджує, що нинішні вихідні були позначені сплеском партійного передвиборчого будівництва.
Спікер Володимир Литвин створив блок свого імені, екс державний секретар Олександр Зінченко отримав власну партію, а мордобій на з’їзді Української партії Собор не зміг порушити вибору партійців йти в союзі з Юлією Тимошенко.
Спікер парламенту заявив, що його партія вела переговори з Нашою Україною і представниками блоку пані Тимошенко, одначе відчувши концепцію старшого брата, вирішила створити свій власний блок.
Газета Столичка посилається на висловлювання екс президента України Леоніда Кравчука, який вважає, що Верховна Рада таки ухвалить закон про зброю. 
На думку пана Кравчука, нині йде тиск, аби ухвалити такий закон. Мова йде не про тих людей, яким подобається зброя, а про можливі наслідки купівлі зброї людьми, у яких не має відповідальності , високої політичної культури і які можуть використати зброю на шкоду іншим. 
