
Het aandeel O2 schoot maandagmorgen op de effectenbeurs in Londen met bijna 25 procent omhoog. Het bestuur van de effectenbeurs in Madrid besloot kort na de bekendmaking van de overname om de handel in aandelen Telefónica op te schorten.
Het Spaanse concern betaalt per aandeel O2 200 pence, 22 procent meer dan de slotkoers van O2 van vrijdag. De overnamesom wordt contant betaald. Telefónica krijgt door de overname niet alleen voet aan de grond in Groot-Brittannië, maar ook in Duitsland en Ierland.
Ceasar Alierta, bestuursvoorzitter van Telefónica, verklaarde dat de overname van O2 de winst- en groeimogelijkheden vergroot. De transactie opent de twee grootste telecommarkten van Europa. ‘Onze activiteiten en regio's komen zo meer in evenwicht’, aldus Alierta. De overname verandert niets aan de dividenduitkering en het programma voor terugkoop van eigen aandelen.
Het Spaanse telecomconcern is gemeten naar beurswaarde de op vier na grootste ter wereld in zijn sector. De transactie levert volgens de onderneming vanaf 2008 een jaarlijke besparing op van 293 miljoen euro.
Voor de financiering van de overname sluit het concern volgens ingewijden leningen af bij Citigroup, Goldman Sachs en Bank of Scotland. Telefónica wil de transactie in januari hebben afgerond.
Telefónica is sterk vertegenwoordigd in Latijns-Amerika en zocht al enige tijd naar mogelijkheden om zijn vleugels in Europa uit te slaan. Kortgeleden benaderde het KPN wederom voor een krachtenbundeling, maar het Nederlandse concern voelde daar niets voor. Vijf jaar geleden mislukten fusiebesprekingen tussen de twee concerns.
O2 werd in 2001 afgesplitst van BT (British Telecom). Het de op vijf na grootste aanbieder van mobiele telefonie in Europa. Het concern noemde de overnamesom ‘eerlijk en passend’. De laatste anderhalf jaar is O2 geregeld in verband gebracht met mogelijke overnames.
O2 zou recentelijk zijn benaderd door de Duitse telecomgigant Deutsche Telekom. Het Duitse concern zou 27 miljard euro hebben willen neertellen voor zijn Britse collega, maar het liet kort nadat die berichten de wereld waren in gekomen, weten geen belangstelling te hebben. Deutsche Telekom heeft wel met KPN overlegd over een gezamenlijk bod op O2 van ongeveer 20,4 miljard euro, maar die gesprekken werden in augustus gestaakt.
Het was KPN hierbij vooral te doen om de Duitse activiteiten van het Britse concern. Op de overname van O2 wilde het Nederlandse concern maandag inhoudelijk niet reageren. ‘We wensen onze collega's veel succes’, aldus een woordvoerder.
Analisten sluiten niet uit dat er een tegenbod komt. Volgens een van hen kan Deutsche Telekom met een hoger bod komen, in aandelen en contanten. Ook de naam van het in Hongkong gevestigde Hutchison Whampoa is gevallen.
