Efter seks måneders opslidende kemoterapi og flere operationer kæmper Trine Michelsen videre mod knoglekræften. Men udsigterne for den 39-årige tidligere nøgenmodel er ikke for gode. Det har lægerne nu gjort hende klart, skriver Billed-Bladet.
Trine Michelsen har 25 procents chance for at overleve sygdommen, der har ramt hendes skulder og arm. Det er højre skulder og skulderbladet, det er gået ud over, og højre arms kapacitet er nedsat til 30-40 procent.
- Der er tale om en sjælden type knoglekræft, som mest plejer at ramme børn. Efter de to store operationer i skulderen gik kræften i lymfesystemet. Derfor måtte den hårde kemobehandling til, har Trines far, Ole 'Bogart' Michelsen, tidligere fortalt til Ekstra Bladet. 
Trods de barske odds har Trine Michelsen ikke mistet livsmodet. Hun er ikke parat til at dø, og lige i øjeblikket har hun det godt. 
Den 15. november skal Trine scannes igen. Først der får hun dommen, om kræften er vendt tilbage – eller om hun går fri.
