
เมื่อวันพุธวานนี้ ( 26 ต.ค. ) สำนักข่าวต่างประเทศรายงานจากสำนักงานใหญ่สหประชาชาติ ที่นครนิวยอร์ก ของสหรัฐฯ โดยสหรัฐฯและฝรั่งเศสได้ส่งผ่านร่างมติคณะมนตรี ความมั่นคงยูเอ็น ขู่จะคว่ำบาตรทางเศรษฐกิจต่อประเทศซีเรีย กรณีซีเรียไม่ให้ความร่วมมือกับยูเอ็นดำเนินการไต่สวน เหตุลอบสังหารอดีตนายกรัฐมนตรี ราฟิก ฮาริรี แห่งเลบานอน ที่กรุงเบรุต เมื่อวันที่ 14 ก.พ.ที่ผ่านมา ทั้งนี้ ร่างมติคณะมนตรีความมั่นคงฯระบุซีเรียต้องจับกุมและ สอบปากคำเจ้าหน้าที่ทางการคนใดก็ตาม เพื่อร่วมมือกับการสอบสวนของยูเอ็น มิเช่นนั้นทางยูเอ็นอาจใช้ธรรมนูญมาตรา 41 ซึ่งจะมีผลให้ซีเรียถูกคว่ำบาตรทางเศรษฐกิจและ ส่งผลกระทบต่อความสัมพันธ์ทางการทูต รวมไปถึงคำสั่งห้ามเดินทาง ตลอดจนอายัดทรัพย์สินในต่างประเทศ 
ความเคลื่อนไหวของยูเอ็นดังกล่าวมีขึ้นหลังนายเดตเลฟ เมห์ลิส อัยการชาวเยอรมัน หัวหน้าคณะการสอบสวน เปิดเผยรายงานเมื่อวันพฤหัสฯ ที่ 20 ต.ค. บรรจุเนื้อหาสำคัญว่าการลอบสังหารนายฮาริรี นายกฯเลบานอน ดำเนินการโดยเจ้าหน้าที่ด้านความมั่นคงของซีเรียและเลบานอน เนื่องจากนายฮาริรีคัดค้านอำนาจการปกครองของซีเรียในเลบานอน นอกจากนี้ นายเมห์ลิสยังย้ำว่า จากการที่ซีเรียไม่ให้ความร่วมมือ ทำให้เขาไม่สามารถเจรจากับนายบาชาร์ อัล-อัสซาด ประธานาธิบดีซีเรีย ขณะเจ้าหน้าที่ทางการซีเรียหลายคนก็ให้ข้อมูลเท็จ 
จนถึงขณะนี้ยังไม่แน่ชัดว่าร่างมติของคณะมนตรีความมั่นคง จะได้รับความร่วมมือกับสมาชิกคณะมนตรีความมั่นคงฯรายอื่นๆหรือไม่ เช่น รัสเซีย จีน และแอลจีเรีย ที่มักให้ความระวังต่อการคว่ำบาตร แม้นายจอห์น โบลตัน เอกอัครราชทูตสหรัฐฯ จะกล่าวว่าได้ปรึกษาหารือกับทุกฝ่ายแล้ว อย่างไรก็ดี นายโบลตันกล่าวว่า เขาไม่คิดว่าจะมีการพิจารณามาตรการคว่ำบาตรจนกว่า นายเมห์ลิสจะเปิดเผยรายงานต่างๆ ต่อคณะมนตรีฯอีกครั้ง ราววันที่ 15 ธ.ค. 
ด้าน ประธานาธิบดี จอร์จ ดับเบิลยู. บุช แห่งสหรัฐฯ และนางคอนโดลีซซา ไรซ์ รมว.ต่างประเทศสหรัฐฯ ปฏิเสธจะเลิกล้มการใช้มาตรการทางทหารตอบโต้ซีเรีย ขณะเดียวกันรัฐบาลสหรัฐฯก็ยังไม่ทิ้งแนวทางการทูตเป็นทางเลือก เห็นได้จากประธานาธิบดีบุชให้สัมภาษณ์ผ่านสถานีโทรทัศน์อัล อาราบิยา เมื่อวันอังคารว่า มาตรการทางทหารถือเป็นทางเลือกสุดท้าย เวลานี้เขาทำงานหนักในทางการทูตและ จะใช้แนวทางนี้ต่อไปเพื่อแก้ปัญหา. 
