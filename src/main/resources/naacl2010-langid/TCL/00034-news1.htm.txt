
Isa pang ‘secret executive order’ (EO) ang ibinuko ka-hapon ng oposis-yon sa publiko at pi-naniniwalaang ang kautusang ito ni Pa-ngulong Gloria Ma-capagal-Arroyo ang unang hakbang para makontrol ang pa-mamahayag o me-dia industry sa ban-sa, partikular ang broadcast media. 
Nakakuha ng kopya ng EO 454 ang minority bloc ng Kamara at kahapon ay iniladlad ito ni House minority leader Francis Escudero sa mga mamamahayag na kumukober sa Mababang Kapulungan ng Kongreso.
"Transferring back the National Telecommunications Commission (NTC) under the supervision and control of the Department of Transportation and Communications (DOTC)" ang titulo ng naturang EO na inisyu noong Agosto 16, 2005.
Sa direktiba ng Pangulo, na nananatili sanang nakatago hanggang ngayon kung hindi napasakamay ng mga kongresistang oposisyunista, binabawi nito ang EO 269 noong Enero 12, 2004 na may titulong "Creating the Commission on Information and Communications Technology" (CICT) na naglalagay sa NTC sa pansamantalang superbisyon at kontrol ng CICT.
Idinahilan dito na bahagi umano ito ng streamlining ng ‘bureaucracy operations’ at sa bisa ng EO 292 series of 1987 (Administrative Code of 1987) pinapayagan ang Pangulo na patuloy na gamitin ang kanyang kapangyarihan na ireorganisa ang administrative structure ng ehekutibo, kasama rito ang mga sangay ng pamahalaan gaya ng NTC at DOTC.
Labis na ikinaalarma ng mga solons ang epekto ng EO 454 dahil sa ilalim ng NTC bumabagsak ang broadcast media industry (radyo at telebisyon).
Ngayong inilagay na sa kontrol ng DOTC ang NTC ay madali na umanong marerendahan ng Malacañang ang mga isinasahimpapawid na programa, pag-uulat, isyu at iba pang talakayin sa mga himpilan ng radyo at telebisyon, kabilang ang mga pribado o hindi government-controlled.
Iginiit ni Escudero na isang malinaw na paglabag sa Section 6 ng Republic Act (RA) 7925 na kilala bilang Telecom Policy Act of the Philippines ang E0 454.
Klaro umanong nakasaad sa naturang batas na hindi dapat makialam o impluwensyahan ng DOTC ang anumang desisyon ng NTC. Ang tanging tanggapan na mayroong hurisdiksyon o puwedeng manghimasok sa NTC ay ang Court of Appeals (CA) tulad ng pag-aaral, pagrebisa at pagbago o pagbasura sa anumang desisyon ng komisyon.
Tunay umanong isa itong anyo ng ‘creeping martial law’ dahil ang EO 454 ay walang pinag-iba sa EO 456 noon ni yumaong Pangulong Ferdinand Marcos.
Mariin namang itinanggi kahapon ng Malacañang ang panibagong exposé ng oposisyon na ‘creeping martial law’ sa anyo ng umano’y censorship sa media sa pamamagitan ng isinekretong EO 454.
Gayunpaman, hindi itinanggi ng Office of the Executive Secretary ang pag-iisyu ng naturang direktiba noong Agosto 16.
Sa halip ay ipinaliwanag nito na ibinabalik lamang ng pamahalaan sa superbisyon ng DOTC ang NTC makaraan itong pansamantalang ipasailalim sa CICT noong Enero ng nakaraang taon.
Simpleng reorganisasyon lamang umano ito na hindi dapat intrigahin.
Ipinaliwanag ni Executive Sec. Eduardo Ermita na wala silang plano na sikilin o saklawan ang kalayaan ng media, partikular ang broadcast media, sa pamamagitan ng EO 454 na siyang pinalilitaw ni Escudero.
Nauna rito, pinaringgan din ni Ermita ang tinawag nitong ‘opposition media’ na walang dapat na ipangamba sa ulat na ‘media watchlist’ kung wala naman itong ginagawa laban sa gobyerno.
Kasabay nito ay muling pinabulaanan ng kalihim ang napaulat na ‘media watchlist’ na sinasabing ibinaba diumano ng Malacañang sa National Bureau of Investigation (NBI) para patiktikan.
"Iyong mayroong dapat na ipangamba, siguro kaya sila gumagawa ng istorya to preempt any such action of the government. Pero sa ngayon ay wala talaga akong nalalaman. Sa palagay ko, ipino-front lang iyan para sa masamang projection ng pamahalaan," ani Ermita.
Nang hilingin kay Ermita na linawin ang pahayag nitong "pinangungunahan lamang ang posibleng aksyon ng gobyerno sa hinaharap" ay tumanggi na itong magpalawig pa ng kanyang ibig sabihin.
Base sa inilathalang ulat ng Daily Tribune kamakalawa, isa ang pahayagang Abante, kapatid nitong broadsheet na Malaya at sariling pahayagan (Tribune) sa mga pinatututukan sa NBI. Bukod sa Abante, Malaya at Daily Tribune, kasama ring pinatitiktan ang Philippine Center for Investigative Journalism, isa pang broadsheet at dalawang tabloid.
Nauna nang itinanggi ng National Bureau of Investigation (NBI) sa pamamagitan ni Deputy Director for Intelligence Atty. Edmund Arugay ang pagbababa sa kanila ng ganitong direktiba ng Malacañang at kahapon ay itinanggi rin ng Philippine National Police (PNP) ang paniniktik sa alinmang media entity o sinumang media personality.
Binigyan-diin ni PNP spokesman Chief Supt. Leopoldo Bataoil na walang ganitong aktibidad na ginagawa ang kanilang hanay at lalong wala itong hawak na watchlist ng mga media organizations at personalities para ilagay sa surveillance.
Bilang reaksyon, sinabi ni United Opposition (Uno) chairman at Makati City Mayor Jejomar Binay na sa huli ay malamang na mauwi sa panibagong "I am sorry" ang ginagawang panggigipit ngayon ng pamahalaang Arroyo sa mga rallyista at ang pinakahuli ay ang tangkang pagrenda sa media.
