Botaniska Trädgården i Göteborg är en fantastisk resurs, både som vardagsupplevelse för förbipasserande göteborgare, turister från när och fjärran samt för forskning och utveckling inom trädgårdsområdet. 
Sedan Västra Götalandsregionen bildades har Botaniska fått en stor del av sin verksamhet finansierad därifrån. Forskningsdelen finansieras av Göteborgs universitet.
Därmed har trädgården också fått ett regionalt uppdrag och kan komma att spela en viktig roll i arbetet för en hållbar region. Botaniska Trädgården kan bli en spjutspets och ett ännu tydligare skyltfönster för ett stort antal viktiga värden i arbetet för en hållbar utveckling.
Botaniska erbjuder i dag många möjligheter till rekreation, både för kropp och själ och blir en alltmer populär plats. Hit kan man gå för att följa trädgårdens årstidsväxlingar, antingen de svenska åstiderna utomhus eller i andra klimatzoner inne i växthusen. 
Man kan gå på gökotta i maj, njuta av örtträdgården på kullen med utsikt över Göteborg eller botanisera bland växter och annat i butiken vid entrén. Såväl besöksstatistik som försäljningen i butiken visar på en positiv utveckling rent kvantitativt. 
