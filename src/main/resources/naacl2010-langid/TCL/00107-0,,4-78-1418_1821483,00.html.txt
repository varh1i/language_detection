'N POLITIEKE riller is in die regering aan die ontvou en as enigeen nog gewonder het of dit hier om die hart van die ANC en die toekoms van Suid-Afrika gaan, is gister se gebeure die antwoord.
Mnr. Ronnie Kasrils, minister van die intelligensiedienste, se besluit om die direkteur- generaal van die Nasionale Intelligensie-agentskap (NIA), mnr. Billy Masetlha, te skors, asook sy adjunk, mnr. Gibson Njenje, en die hoofbestuurder, mnr. Bob Mhlango, is die jongste in die stryd om die hoogste pos in die land.
Die spioenbase is in hul voetspore gestuit omdat hulle glo onwettig en heeltemal openlik mnr. Saki Makozoma, 'n vertroueling van pres. Thabo Mbeki, ondersoek het. 
Makozoma is 'n sentrale figuur in die nasionale uitvoerende komitee van die ANC, is 'n magsmakelaar in die party en word genoem as 'n opvolger vir Mbeki in 2007.
En dit is glad nie vergesog dat die bebloede lyk van die mynmagnaat mnr. Brett Kebble, wat op 27 September by 'n afrit van die M1-hoofweg in Johannesburg doodgeskiet is, 'n integrale deel van die legkaart uitmaak nie.
Dit het alles begin met die Hefer-kommissie wat in 2004 aangestel is om bewerings te ondersoek van die destydse adjunkpresident, mnr. Jacob Zuma, dat die direkteur van openbare vervolging, adv. Bulelani Ngcuka, 'n spioen van die apartheidsregering was.
Zuma het tot die gevolgtrekking gekom toe hy 'n interne ondersoek vir die ANC in 1989 gedoen het toe hy die gevreesde hoof van intelligensie in die party was. 
Dit was egter eers toe Ngcuka se Skerpioene beweerde korrupsie met die wapentransaksie ondersoek en vingers na Zuma begin wys het dat hy weer die bewerings gemaak het.
Die Hefer-kommissie wat daarna aangestel is, het bevind dat Ngcuka - toe hoof van die Skerpioene - waarskynlik nie 'n spioen van die apartheidsregering was nie. 
Sedertdien is Zuma se finansiële raadgewer, Schabir Shaik, weens die Skerpioene se ondersoek skuldig bevind aan korrupsie en word Zuma nou aangekla.
Ook is die Khampepe-kommissie van ondersoek begin om oor die toekoms van die Skerpioene te besin. Die voor- en teenstanders van die Skerpioene is duidelik in die onderskeie kampe verdeel.
Die bewerings dat die NIA Makozoma onwettig ondersoek het, is nie om dowe neute nie, aangesien dit bekend is dat Makozoma goed bevriend is met Ngcuka. 
Die feit dat die spioene hom openlik dopgehou het, dui ook daarop dat dit 'n magsvertoning van 'n interne faksie in die NIA was wat hom wou skrikmaak. Was dit bloot as 'n skrikmakertjie?
En Kebble? Destyds met die Hefer-kommissie het die familie sterk in die openbaar te velde getrek teen Ngcuka omdat hy glo sy kantoor en pos misbruik het om, soos hulle dit gestel het, politieke en kommersiële wins vir sy vriende teen Brett Kebble se sakevriende te behaal.
Die Kebbles steun Zuma openlik. Dit is algemeen bekend dat hulle hom gesteun het om die volgende president te word en dit is nie vergesog om te vermoed dat van hul duistere transaksies wat nog ondersoek word daarop gemik was om invloed te koop nie. 
Kebble se steun aan die ANC-Jeugliga, wat ook Zuma ondersteun, is 'n ander skakel in die ketting.
Die geskorste DG van die NIA is ook in die Zuma-kamp. Mbeki was woedend toe Masetlha in 'n verslag aan die kabinet die geloofwaardigheid van die Skerpioene ondermyn en hulle 'n bedreiging vir die nasionale veiligheid en sekuriteit genoem het.
Mbeki was ontstoke veral omdat mense se name in die verslag genoem is en hulle weer verdag gemaak is. In 'n ongehoorde stap het die kabinet hom daarna van die NIA se verslag gedistansieer.
Kasrils het daarna sy eie verslag aan Mbeki voorgelê wat drasties van sy DG s'n verskil het. 
Die groot breuk tussen Kasrils en sy DG het glo ontstaan omdat Kasrils Suid-Afrikaanse spioene in Brittanje wou laat oplei, terwyl Masetlha 'n voorstander van Kubaanse opleiding is.
Daar is koelkoppe in die ANC wat weet watter skade die opvolgstryd veroorsaak en dit probeer oplos, maar agter die versoenende gebare is daar bloed in die strate.
Dit is nie moeilik om te sien nie dat Zuma met die oog op die plaaslike verkiesings veral van KwaZulu-Natal 'n spergebied wil maak waar Mbeki onwelkom sal wees.
Nie verniet is dit elke keer in KwaZulu-Natal dat sy opvolger, mev. Phumzile Mlam?bo-Ngcuka, juis doodgeskreeu word en die premier, mnr. S'bu Ndebele, ook sukkel om sy stem gehoor te kry nie.
Die populistiese Zuma is duidelik besig om al die krane voor sy verhoor oop te draai. Dit is duidelik dat hy 'n zero-som gemaak het en besluit het om alles in die stryd te werp vir sy laaste gooi.
Diegene wat nog onthou hoe oudpres. F.W. de Klerk in 1991 in die Slag van Ventersdorp die rug van die AWB gebreek het, sien sekerlik dat daar nog 'n slag aan die kom is.
'n Finale tweestryd gaan nie soos in 'n riller van John le Carré wees nie en daar sal nie 'n George Smiley wees nie. Die glimlaggende gesigte van die politieke leiers in die veldtog moet niemand se aandag van die lang messe aftrek nie.
