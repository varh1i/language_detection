ДНЕВНИК пишува дека вработените во воздухопловната техника во Контролата на летање ќе го активираат штрајкот.
Повикувајќи се на Синдикатот на воздухопловно - техничкиот персонал, ќе се штрајкува заради, како што пренесува ДНЕВНИК, игнорантскиот однос на надлежните кон проблемите во службата.
Весникот пренесува дека воздухопловните техничари се жалат дека се’ уште на ја добиле ветената заштитна опрема од електромагнетно и микробраново зрачење и од другите електронски уреди што се под висок напон. 
ДНЕВНИК пишува дека тие бараат да бидат осигурани зашто работат во услови во кои се можни повреди, на отворено и на големи височини.
Одржувањето на штрајкот е сериозна закана да бидат затворени скопскиот и охридскиот аеродром и воздушниот простор за прелети над Македонија. 
Нова партија
ВРЕМЕ објавува дека Тито Петковски, кој е еден од основачите на СДСМ, ќе ја напушти партијата. Весникот пишува дека оваа одлука Тито Петковски ќе ја соопшти претпладнево на прес-конференција во Скопје.
Повикувајќи се на извори од Иницијативниот одбор на партијата на Петковски, ВРЕМЕ пренесува дека новата партија ќе биде позиционирана лево од политичкиот центар и дека во фокусот на партијата ќе бидат работниците. 
Весникот пишува дека основачкиот конгрес на новоформираната партија на Петковски ќе се одржи неколку месеци пред парламентарните избори, што се закажани за наесен идната година. 
Според изворите на ВРЕМЕ, кон партијата се приклучуваат многу интелектуалци и претставници на етничките заедници.
ВРЕМЕ додава дека Петковски повеќе од два месеци не присуствувал на седниците на партиските тела на СДСМ. 
Нова патна такса
УТРИНСКИ ВЕСНИК пренесува дека патарината ќе биде намалена од 20 до 30%. 
Весникот пишува дека Владата кон крајот на минатиот месец го задолжи Фондот за патишта да предложи нов начин за пресметување на патната такса и да донесе Одлука за висината на надоместокот за користење на автопатот. 
Една од новините во пресметувањето на надоместокот, како што пишува УТРИНСКИ, е тоа што наместо цената на горивата, како досега, најважен критериум при одредување на патарината ќе биде должината на патот. 
Но, намалувањето на патарините ќе зависи и од категоријата на возилата.
УТРИНСКИ објавува дека новиот ценовник на патарините теба да се најде на една од првите наредни седници на Владата и доколку биде прифатен, голема е веројатноста граѓаните да плаќаат намалена патарина уште во ноември.
