
 
Palestinske skolebarn samlet seg ved den påstått skrøpelige barrièren ved byen Anata på Vestbredden tidligere denne måneden.
FOTO: AMMAR AWAD/REUTERS/SCANPIX
- Vi bygde en mur av betong, men utstyrte den med dører av papir. Dette sier en høytstående israelsk offiser til avisen Yediot Ahronot om det omstridte byggverket på Vestbredden.
Det såkalte sikkerhetsgjerdet bygges til dels langt inn på okkupert område, og den erklærte hensikten er å beskytte Israels befolkning mot angrep fra palestinske terrorister. Men nå reises det spørsmålstegn ved dets effektivitet. - I stedet for en buffer har vi en sveitserost, skriver en av avisens kommentatorer, Alex Fishman.
Selvmordsbomber. 
Striden om barrièren har dukket opp igjen etter at en palestinsk selvmordsbomber fra Vestbredden sist onsdag tok livet av seg selv og fem andre mennesker i køen foran et gatekjøkken i den israelske byen Hadera. Den ytterliggående gruppen Islamsk hellig krig erklærte kort tid senere at den sto bak aksjonen.
Israel har de siste dagene trappet opp sine aksjoner mot ekstreme palestinske grupper både på Vestbredden og Gazastripen. På få dager er ni palestinere drept i slike angrep, flere av dem sivile.
Palestinske myndigheter ba i helgen det internasjonale samfunn gripe inn og stanse den israelske aksjonen, som ikke minst har ført til at flere tusen hjem på Gazastripen er uten elektrisk strøm.
"Feilgrep". 
Selv om det ennå er ukjent hvordan onsdagens selvmordsbomber klarte å ta seg inn i Israel, betegner Fishman den mer enn 60 mil lange sikkerhetsbarrièren som et "vedvarende feilgrep".
"Før eller senere kommer noen til å havne i fengsel på grunn av dette feilgrepet" og for "de tåpelige beslutningene" som har skapt en slik situasjon, skiver han.
Fishman fremholder således at selv etter fire og et halvt års enorme investeringer, som beløper seg til hundretalls millioner kroner, har Israels innbyggere fortsatt ikke noe rimelig forsvar mot terror.
Passeringssteder.
Både Fishman og hans kollega Nahum Barnea påpeker at problemet for en stor del skyldes sviktende kontroll ved de rundt 30 portene i gjerdet.
Omkring halvparten av disse er etablert for å la palestinere med spesialtillatelse passere frem og tilbake. Denne trafikken er underlagt uhyre strenge regler, og flere av disse passeringsstedene er utstyrt med "verdens mest avanserte sikkerhetsutstyr", ifølge Barnea.
"Autostrada for terrorister". 
Ved de passeringsstedene som er reservert for israelere - hovedsakelig for de 84 000 innbyggerne i 74 jødiske bosetninger øst for barrièren - er situasjonen en helt annen. Her er sikkerhetskontrollen "forferdelig" og "uprofesjonell", skriver Fishman og betegner gjennomfartsveiene på disse stedene som en "autostrada for terrorister".
Ironisk nok er det bosetterne selv som har motsatt seg innføring av et strengere system for kontroll på disse stedene. 
Barnea betegner hele situasjonen som en "skandale" og sier at ledelsen for Israels sikkerhetstjenester har dekket over den "av politiske grunner". 
 
 Tips en venn Skriv ut  Bli abonnent 
  
 Søk i våre artikler
