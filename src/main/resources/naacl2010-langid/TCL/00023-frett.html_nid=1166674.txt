
Samkomulag náðist í meginatriðum í gær um stjórn veiða úr kolmunnastofninum á Norður-Atlantshafi milli Íslands, Færeyja, Noregs og Evrópusambandsins.
Samkvæmt samkomulaginu munu þessi strandríki skipta leyfilegum heildarafla sínum úr kolmunnastofninum með þeim hætti að Evrópusambandið fær 30,5%, Færeyjar 26,125%, Noregur 25,745% og Ísland 17,63%. Sjávarútvegsráðuneytið segir, að enn eigi þó eftir að ganga frá útfærsluatriðum samkomulagsins, sem ekki varða Ísland, í tvíhliða viðræðum, áður en hægt verður að skrifa undir endanlegt samkomulag. Varðar það aðgang að veiðisvæðum.
Viðræðurnar fóru fram í Kaupmannahöfn. Stefnt er að frágangi samkomulagsins á ársfundi Norðaustur-Atlantshafs fiskveiðinefndarinnar, NEAFC, sem haldinn verður í Lundúnum dagana 14. til 18. nóvember næstkomandi.
Segir sjávarútvegsráðuneytið, að með samkomulaginu verði bundinn endi á stjórnlausar veiðar undanfarinna ára sem ógnað hafi viðgangi kolmunnastofnsins en hann sé sá fiskstofn sem mest hafi verið veitt úr á Norður-Atlantshafi undanfarin ár.
