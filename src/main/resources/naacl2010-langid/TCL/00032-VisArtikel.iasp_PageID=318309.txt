Der bliver dømt tre gange 'klovn', når Lars von Trier til februar starter optagelserne på sin danske komedie 'Direktøren for det hele'. 
Ekstra Bladet kan nemlig nu afsløre, at både Casper Christensen, Iben Hjejle og Mia Lyhne fra TV Zulu-serien 'Klovn' skal medvirke i filmen. Den stakkels Frank Hvam har imidlertid ikke fundet nåde hos Danmarks bedste filminstruktør. 
Superstolt 
- Jeg aner ikke, hvilken rolle jeg skal spille, men jeg er superstolt af, at jeg skal være med. Jeg er en stor fan af Lars von Trier. Han har jo også hjulpet os med tv-serien 'Klovn'. Han har skrevet et afsnit og har selv spillet med i en scene, fortæller Casper Christensen. 
- Ud over dig er Iben Hjejle og Mia Lyhne jo også på rollelisten. Er Frank Hvam for dårlig til at være med?
- Nej, men Frank er den sidste, der mangler fra 'Klovn'. Jeg er dog stolt af, at Trier ville bruge tre skuespillere fra 'Klovn'. Trier har selvfølgelig kigget lidt på, hvad der rykker lige i øjeblikket på humor-fronten, siger Casper Christensen og skriger bagud i lokalet til Frank Hvam, om han er skuffet over, at han ikke skal være med i Triers film, og Frank Hvam svarer: 
- Nej. Jeg er bare glad for, at du repræsenterer os begge to, siger Frank Hvam. 
Gantzler som direktør 
Ekstra Bladet kan også afsløre, at Peter Gantzler skal spille rollen som selve direktøren, mens Jens Albinus som tidligere beskrevet har hovedrollen, som en falsk direktør, der bliver ansat til at spille 'bad guy' i forbindelse med et salg af et it-firma. 
- Jeg har skrevet kontrakt med Trier og glæder mig enormt meget til rollen. Jeg har haft et par møder med Trier, og han virker utrolig sympatisk, siger Peter Gantzler. 
Filmens producent Vibeke Windeløv fortæller klokken tre om natten fra et hotelværelse i Hollywood, at skuespillerne Henrik Prip og Louise Mieritz også er på rollelisten, og at Sofie Gråbøl også er inde i billedet til en rolle, hvis hun kan i perioden. 
- Det bliver en vaskeægte dansk komedie, og Trier glæder sig enormt meget til at komme i gang. Alt kører på skinner, siger Vibeke Windeløv, der netop nu er i Hollywood sammen med instruktøren Mette Knudsen og tv-producenten Piv Bernth for at repræsentere Danmark ved Wifti-konferencen (Women in Film and Television International).
