Tá an-chuid cainte faoi láthair máidir leis an aicíd atá ag scaipeadh thart ar an domhan. Ach céard go díreach é fliú na n-éan agus an bhfuil baol ann go dtiocfaidh sé fhad leis an tír seo? Caitheann an t-éaneolaí an Dr Daire Ó hUallacháin súil ar an gceist 
Tá víris éagsula le fáil i measc éanacha, díreach mar atá víris le fáil i measc daoine. An ceann atá ag marú éanacha agus daoine san Áise faoi láthair, ná an Avian Influenza A (H5N1) víreas, agus faightear é seo i measc éanlaith clóis agus éin a bhíonn ar fáil in uisce ach go háirithe.
An chéad uair gur tugadh an H5N1 víreas faoi deara ná i 1961 i measc geabhróga san Afraic Theas. Ó shin go lár na nóchaidí bhí sé ag marú éanacha, agus éanacha amháin, thart fán domhan. Mar shampla idir 2003 agus 2004 maraíodh níos mó ná 100 milliún éan san Áise. I 1997 tháinig athrú ar an scéal agus d’aistrigh an galar go daoine. Ón lá sin go dtí an lá atá inniu ann fuair os cionn 60 duine bás dá bharr, agus tá méadú ag teacht ar na huimhreacha báis le gairid.
Faoi láthair is féidir leis an víreas dul ó éin go daoine ach go hiondúil ní féidir leis dul ó dhuine go duine, mar sin ní fhaigheann ach daoine atá bainteach agus ag plé le héanacha an víreas. Ach ní sin deireadh an scéil, tá seans ann go fóill go n-athróidh an víreas agus go mbeidh sé in ann scaipeadh níos éasca ó dhuine go duine. Tharla an t-athrú seo leis an bhfliú éin is cáiliúla (an Fliú Spáinneach) i 1918-1919, fliú a mharaigh 50 milliún duine thart fan domhan.
Le déanaí tá buairt sa tír seo go bhfuil baol ann go dtiocfadh an víreas seo fad linne, ó tharla go bhfuil sé le fáil in áiteanna cosúil leis an Rómáin, an Tuirc, an Ghréig agus an Rúis. Máidir leis an Rómáin agus an Tuirc níl mórán éin a thagann ar imirce chuig Éire ó na tíortha sin, mar sin níl mórán contúirt uathasan. Ó thaobh na Rúise de áfach, scéal éagsúil ar fad atá ann.
Tá cúpla éan fíorchoitianta ar nós an druid Sturnus vulgaris a thagann ina n-uimhreacha móra chuile bhlian chuig an tír seo ón Rúis. Níos measa fós tá éanacha ar nós an Phraslacha Anas crecca, an Lacha rua Anas penelope agus an Mallard Anas platyhynchos a thagann chuig Éire ón Rúis chuile gheimhreadh. Is baol níos mó iad seo cionn is go mbíonn daoine á scaoileadh (bhfiach), á láimhseáil agus á n-ithe chuile shéasúr, mar sin tá seans go bhfaigheadh an duine an galar dá mbeadh an víreas ar an lacha.
Le cúpla lá anuas tá dlíthe curtha i bhfeidhm ag an AE maidir le allmhairiú éanlaith agus cleití ó áiteanna cosúil leis an Rómáin agus an Tuirc. Chomh maith le seo, tá bagairt ar thíortha laistigh den AE cosc a chur ar idirghníomhú idir éin imirce agus éin chlóis na tíre. Beidh na dlíthe seo i bhfad níos deacra a chur i bhfeidhm. Cad é mar a stopann tú lacha nó éanacha eile leis an víreas ó eitilt isteach i gclós feirme agus an víreas a scaipeadh trína bhfuíoll?
Léigh an scéal seo ina iomláine i Foinse
