
PORT ELIZABETH. - Hy het die kind aangesien vir 'n "impundulu", of bose gees.
Só het 'n man, wat aangekla word van moord nadat hy 'n tweejarige kind verlede jaar na bewering 16 keer met 'n mes gesteek het, gister hier in die hooggeregshof getuig.
Volgens mnr. Monwabisi Nkathu (49) het hy op 3 Desember 2004, die dag van die voorval, verskeie "onheilige tekens" in sy huis gesien wat hom aan "heksery" herinner het.
"Daar het in 'n stadium voëls in my huis rondgevlieg en dit is nie natuurlik nie," het hy gesê.
Nkathu het getuig hoe hy, sy vriendin, me. Nosipho Mvakela, en twee ander vroue op die betrokke dag omstreeks 15:00 op Masixole Sotenjwa afgekom het waar hy sonder toesig in die strate van KwaZakhele geloop het nadat hy van sy huis weggedwaal het.
Hy het daarna by vriende gaan kuier en eers omstreeks 17:00 'n draai by Mvakela se huis gemaak. Volgens hom was die kind nog by Mvakela en hy het teruggegaan na sy vriende.
"Omstreeks 20:00 is ek huis toe en het gaan slaap. Skuins ná 22:00 het Nosipho my wakker gemaak en gesê daar kom snaakse huilgeluide uit die voorhuis," het Nkathu getuig.
Nkathu het aan sy regsverteenwoordiger, adv. Joan Urban, gesê hy het 'n mes in die kombuis gaan haal, maar dat hy daarna niks verder kan onthou nie. "Ek glo in die impundulu en weet dat ek, as hy ooit oor my pad kom, hom sal moet doodmaak voordat hy my leed aandoen," het Nkathu gesê.
Mvakela het getuig Nkathu het omstreeks 17:00 van haar huis saam met haar en die kind na sy huis geloop. Volgens haar het hulle gaan slaap met Masixole tussen hulle.
"Die kind het begin huil en Monwabisi het gesê dat hy snaaks huil. Daarna het hy die kind 'n impundulu genoem, hom verskeie kere geslaan en met hom by die huis uitgehardloop," het Mvakela getuig.
Nkathu het gesê hy het eers met sy inhegtenisneming gehoor dat hy 'n kind leed aangedoen het. - (Norman Silke)
