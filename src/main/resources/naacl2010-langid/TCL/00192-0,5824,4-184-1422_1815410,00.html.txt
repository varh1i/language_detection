
VANJAAR se ontvangers van die Nobelprys vir fisika is Roy Glauber (Harvard) - "vir sy bydrae tot die kwantumteorie van optiese koherensie" - saam met John Hall (Colorado) en Theodor Hänsch (Max Planck-instituut, Garching) - "vir hul bydrae tot die ontwikkeling van laser gebaseerde presisie-spektroskopie, wat die optiese frekwensiekam-tegniek insluit".
Voordat ek hierdie tegniese mondvol 'n bietjie nader na die aarde probeer bring, is dit interessant dat laserverwante werk in fisika reeds by ses geleenthede deur 'n Nobelprys erken is, drie daarvan sedert 1997. Al is lasers nou al feitlik 'n alledaagse deel van ons bestaan - dink maar aan laserskywe, staafkodelesers en mediese toepassings - is dit tog 'n merkwaardige rekord wanneer mens in ag neem dat die eerste laser van robynkristal in 1960 deur Theodore Maiman gebou is. Kwantum-optika begin eintlik by een van Einstein se befaamde 1905-bydraes. Sy verklaring van die foto-elektriese effek, waar individuele pakkies ligenergie (of fotone) elektrone op 'n een-tot-een basis uit 'n metaaloppervlak kan "skop", het oortuigend getoon dat lig in al sy fasette net verstaan kan word deur van kwantum-idees gebruik te maak. 
Wiskundige beskrywing van lig-toestande 
Tog het dit tot 1963 geduur, tot kort ná die konstruksie van die eerste lasers, voordat die koherente aard van laserlig, waar al die individuele liggolfies in die pas met mekaar optree, dit vereis het dat 'n volledige kwantumbeskrywing van lig ingespan moes word om 'n korrekte beskrywing van dié soort lig te verkry. Dis hier waar Glauber sy groot bydrae gelewer het, deur onder andere 'n wiskundige beskrywing te gee van koherente kwantumtoestande van lig.
Soos die geval met baie van die fundamentele stukke wiskunde-gereedskap in die fisika, is Glauber se wiskundige konstruksie sedertdien veralgemeen en met vrug ingespan op uiteenlopende terreine soos kern- en deeltjiefisika, asook -gekondenseerde materie. 
Hall en Hänsch se bydrae hou verband met nuwe vlakke van akkuraatheid waarmee frekwensies gemeet kan word. Van alle fisiese hoeveelhede kan frekwensie verreweg met die grootste akkuraatheid gemeet word, en die frekwensiekam-tegniek maak dit moontlik om frekwensies so akkuraat as een deel in 1015 te meet, met een deel in 1018 binne bereik. As ons onthou dat 'n haarbreedte ongeveer een tiende van 'n millimeter is, en die afstand tussen die aarde en die maan afgerond ongeveer 400 000 km is, praat ons hier van 'n akkuraatheid van die afstand tussen die aarde en maan korrek tot 'n miljoenste van 'n haarbreedte! 
'n Laser stemvurk 
Waar die eerste lasers se lig tipies met net een frekwensie of golflengte van lig geassosieer was, verskaf 'n nuwe generasie femtosekonde-lasers baie kort ligpulse, wat ook 'n groot aantal frekwensies verteenwoordig, ongeveer eenmiljoen frekwensies in 'n laserpuls van vyf femtosekondes. As hierdie verskillende frekwensies van laserlig se fases nou boonop kan saamval of saam gesluit word ("mode-locking"), kan uiters reëlmatige swewinge bewerkstellig word, soortgelyk aan die situasie by 'n stemvurk. Dié "frekwensiekam" vorm dan die basis waarmee ligfrekwensies direk as verwysing en vir die bepaling van onbekende frekwensies gebruik kan word. Dis op dié gebied waar Hall en Hänsch hul bydraes gelewer het. Een van die implikasies van hierdie werk is dat die tydstandaard wat op atoomossillasies van cesium gebaseer is (in die mikrogolf-frekwensiegebied) nou direk in verband met optiese frekwensies gebring kan word. 'n Mens kan ook sê dat 'n optiese horlosie, met ongeëwenaarde akkuraatheid, nou beskikbaar geword het. Dit het ook verreikende gevolge vir ons vermoë om natuurkonstantes akkuraat te meet, en te bepaal of hulle wel konstant is, en selfs die verskil tussen materie en anti-materie diepliggender te ondersoek. 
Vrug van Stellenbosch-besoek 
Nader tuis het Suid-Afrikaanse navorsers baie goeie skakeling met internasionale lasergroepe in onder meer Duitsland, die VSA, België en Skotland. Twee Nobelpryswenners op hierdie gebied, Claude Cohen-Tannoudji (1997) en Carl Wieman (2001), was onlangse besoekers aan Suid-Afrika. Wieman (soos Hall ook van Colorado) se besoek aan Stellenbosch het byvoorbeeld tot gevolg gehad dat dr. Christine Steenkamp van Stellenbosch se departement fisika genooi is om op grond van haar navorsingswerk hier vir ses maande in sy groep in Colorado te werk.
Bó en behalwe goeie internasionale skakeling, het ons in Suid-Afrika self ook die afgelope paar jaar 'n opwindende ontwikkelings- en groeifases in laser-fisika beleef. By die Universiteit van -Stellenbosch is 'n lasernavorsingsinstituut 'n paar jaar gelede gestig (dit huisves tans die enigste twee femtosekonde-lasers in Afrika) en het noue skakeling met die Nasionale Lasersentrum by die WNNR in Pretoria, wat op sy beurt ook voordeel kon trek uit plaaslike lasertegnologie toe Franse ondersteuning vir 'n program van uraanverryking met lasers hier opgedroog het.
Onlangs het Suid-Afrika 'n leidende rol gespeel in die stigting van die Afrika-lasersentrum wat ten doel het om toepassings van lasertegnologie op die kontinent op onder meer die mediese, landbou en vervaardigingsterreine uit te bou (kyk by www.africanlasercentre.org).
Plantstres-peiling 
Wat die landbou betref, is een van die toepassings die moontlikheid om met fyn ontleding van weerkaatste laserlig vanaf blaaroppervlakke 'n volledige beeld te verkry van plante se stresvlakke en geassosieerde voedings- en vogbehoeftes.
Dié inligting kan relatief vinnig bekom en analiseer word, met groot voordele vir optimum toediening van bemesting en water. Dieselfde tegniek kan mettertyd ook ingespan word in opnames oor biodiversiteit.
Lasers en hul hedendaagse toepassings illustreer net weer dat fundamentele navorsing en tegnologiese toepassings ten beste hand aan hand gaan. Verder is dit toenemend duidelik dat die vermoë om akkuraat en vinnig te kan meet en data te analiseer op talle terreine die sleutel tot nuwe toepassings en verhoogde standaarde is. Lasers het gekom om te bly en sal ál meer nuwe deure oopsluit, nie net in die fisika self nie. 
Prof. Geyer is hoof van die departement fisika aan die Universiteit van Stellenbosch. 
