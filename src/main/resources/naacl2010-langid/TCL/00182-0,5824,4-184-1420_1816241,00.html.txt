
OM saam met Magdalena Hendricks onder 'n vleuelklavier in te kruip en dan weer later die klawerbord uit te haal en hamerkoppe te ontkoppel, is soos paddaslagting. 
Net skoner.
Ek leer sommer vir myself 'n totale nuttelose ding: As die ivoorklawers darem te geel word, vryf hulle met peroksied en sit dit in die son. Dit bleik alte mooi. Nie vir selfdoen nie.
Magdalena Hendricks is 'n rara avis. Sy is een van die land se uiters skaars senior klaviertegnici. Om haar te vind, stap jy deur die elegante toonkamer van W. Heuer in Birdstraat, Stellenbosch. Verby glimmende klaviere, ewe glansende trompette, fluite, kitare. Deur 'n dubbeldeur is die hartslag van die ou, hoogs gerekende firma.
Hier in die werkswinkel, enig in sy soort, ruik jy die hout, die politoer en die vilt en daar van agter klink die toktok van 'n klavier wat gestem word.
Hierdie is eintlik, sê die mense, Magdalena Hendricks se koninkryk.
Syself du skamerig weg van dinge oor haarself. Ja, gee sy toe, sy is "op" vleuelklaviere. Dis haar liefde: vleuels. By haar werktafel lê haar ander liefde: haar tools. Jy vat nie sommer aan Magdalena se tools nie. Hulle is fyn en hulle is jare lank in gebruik en as Magdalena vir jou die waarheid moet vertel, is haar tools ongeveer die belangrikste ding, ja, in haar lewe.
Sy lig die hamerkoppe van 'n klavier "A ja a, hierdie vleuel is goed bespeel," sien sy aan die riffies in die vilt. Soos 'n chirurg lig sy die vilt, haak dit uit en sny 'n skoon stukkie op. En daardie brug, skuif sy met geoefende vingers daaroor, kán moles gee. Die speldpuntknoppies moet goed versorg word en die drade versigtig gepieng word. En die dempers moet kan demp. Dis waarvoor hulle daar is, maan sy. Om te demp.
Vanjaar is W. Heuer 50 jaar oud. Toe Wolfgang en Nora Heuer uit Dortmund na Suid-Afrika gekom het, was hulle al geslagte in die klavierbesigheid en dit was nie lank nie of Wolfgang begin sy eie bedryf uit sy huis in Paul Krugerstraat, Stellenbosch.
Vandag is seun Hans aan die spits en hy beaam die storie wat al amper soos 'n legende klink. So bekend raak Heuer met die instrumente wat verkoop en versien word, dat toe 'n dief die fluitspeler (en swemmer) Carina Bruwer se dwarsfluit gesteel en dit aan Heuer kom probeer verkwansel het, het die mense onmiddellik geweet dis Carina s'n.
So het ander diewe ook al agtergekom dat Heuer nie die beste afsetgebied is nie. 
Magdalena is 28 jaar by Heuer, al so deel van die Heuer-familie dat sy nie eintlik 'n ander lewe onthou nie. Sy was, vertel sy doodeerlik, nie so danig goed met skoolwerk nie, eintlik meer met borduurwerk; met vingers kan sy werk, sien. Toe het sy by 'n klavierplek op Wellington gaan werk en toe sy hoor sy kan op Stellenbosch kom werk en leer, toe begin sy trein vat. Vier jaar gelede het sy en drie ander Wellingtonners 'n saamryklub begin. Dit klink asof hierdie verwikkeling nogal belangriker is as die feit dat sy nou "koningin van die vleuels" is. 
Stap saam met Magdalena Hendricks verby al die nuwe klaviere in Heuer en jy leer ook wat. Daardie effense bliktoon van die Yamaha is net reg, sê sy. Erken dan dat haar gunsteling-klavier Fritz Khula is. Sy behoort te weet, want sy het al op al die "groot name" gewerk. En as sy nou eerlik moet wees, sê sy, hou sy eintlik meer van simfoniekonserte as net plein klavierkonserte. 
Maar vir haar kan jy enige tyd na 'n Tessa Uys-uitvoering neem.
Eindelik vra ek die onverstoorbare Magdalena: "Was jy al ooit stout in jou lewe, Magdalena?" 
Die rustigheid word skelm. Ja, erken sy. Op skool het sy weggeloop na 'n lekker partytjie, waarvoor sy vreeslik slae gekry het.
"Maar dít was die moeite werd," sê die land se bekendste klaviertegnikus met iets van 'n (eindelike) opgewondenheid.
meiring@lando.co.za
Stellenbosch
13 Oktober 2005
