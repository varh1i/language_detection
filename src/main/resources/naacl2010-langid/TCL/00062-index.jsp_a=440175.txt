På 1800-talet avskaffades stadstullar. Inom och mellan nationalstaterna har många tullar avskaffats eftersom man insett att det förbättrar ekonomin och tillväxten. Samarbetet inom Kol- och stålunionen, som nu blivit EU, inleddes med borttagande av tullar eftersom det begränsade handel, tillväxt och gemenskap.
Att nu återinföra biltullar är att likna vid en återgång till medeltida förhållanden med tullstationer vid stadsmurarna.
Byggnads- och trafikkommunalrådet Anneli Hulthén öppnar nu för att det kan bli aktuellt med biltullar också i Göteborg. Det är bra att debatten kommer upp före valet, så att löftesbrott i valrörelsen kan undvikas. Annika Billström, s-ledare i Stockholm, lovade före valet 2002 att biltullar inte skulle införas. Men miljöpartiet tvingade Göran Persson till försök med biltullar.
