
De Vries wilde zijn 55 hervormingsstellingen op een deur van het Tweede Kamergebouw hameren, maar dat mocht niet van het beveiligingspersoneel van de Kamer. De Vries had daar al op gerekend en spijkerde zijn pamflet daarom op een zelf meegebrachte stellage.
De Vries zei niet te pretenderen dat zijn stellingen ‘dezelfde historische impact’ zullen hebben als de 95 stellingen die kerkhervormer Maarten Luther precies 488 jaar geleden, op 31 oktober 1517, aan de deur van de slotkapel in het Duitse Wittenberg spijkerde. Hij zei wel te hopen dat zijn actie op zijn minst een voetnoot in de geschiedenis zal blijken te zijn.
In het pamflet schrijft De Vries dat ‘ingrijpende veranderingen’ in Nederland nodig zijn en dat hij daarom de politiek in gaat. Daadkracht en rechtvaardigheid zijn nodig in de Nederlandse politiek, aldus De Vries.
