
De afgelopen maanden zijn drie van de zes bestuursleden afgezet of opgestapt. Die plekken zouden zijn ingenomen door stromannen van de sjeik, diens zaakwaarnemer Mirza al-Sayegh is inmiddels voorzitter. Ex-voorzitter Abdelrazzak Boutaher zit al maanden in Marokko. Volgens de oppositie in de moskeegemeenschap heeft hij miljoenen meegenomen uit de kas.
De kwestie heeft inmiddels geleid tot Kamervragen. Geert Wilders vindt dat de bouw van de Essalaam moet worden gestaakt als blijkt dat sjeik Al Maktoum zich inhoudelijk met de moskee gaat bemoeien. ‘Het bestuur bepaalt namelijk welke imam er predikt en wat er wordt gepredikt’, aldus Wilders. In 2003 heeft de AIVD een onderzoek gedaan naar Al Maktoum. Leefbaar Rotterdam vreest nu ook dat hij te veel macht in de moskee krijgt. 
Mohamed Ebrayimi, de voorzitter van een Marokkaanse gemeenschap in de wijk Feijenoord die zegt het overgrote deel van de moskeegangers te vertegenwoordigen, heeft het vertrek van het bestuur geëist. Hij houdt het bestuur verantwoordelijk voor de onduidelijkheid over de financiën en de vertragingen bij de nieuwbouw aan de Colosseumweg. 
De Essalaam zou in de zomer van 2006 af moeten zijn. Vooralsnog staat alleen het betonnen casco. De huurovereenkomst met de gemeente voor de huidige bidplaats loopt op 1 februari 2006 af. 
Ook is een groot aantal moskeegangers woedend over de naam van de nieuwe moskee. Op de website van de Al Maktoum Foundation wordt niet gesproken over de Essalaam-moskee, maar over het Al Maktoum Islamic Center. Dat is nooit de bedoeling geweest. Voor de bouw heeft de Rotterdamse Marokkaanse gemeenschap in het verleden ook zelf miljoenen bijeengeschraapt. ‘Nu lijkt het of onze moskee wordt overgenomen’, aldus Ebrayimi.
In 1988 kochten Marokkaanse moslims de huidige Essalaam-moskee met eigen geld. Eind jaren negentig werd het gebouw te krap en wilden de moslims een nieuw gebouw. Sjeik Hamdan Bin Rashid Al Maktoum doneerde ruim drie miljoen euro voor de bouw van een grotere moskee. ‘Maar de afspraak was dat de sjeik zich niet inhoudelijk met de moskee zou bemoeien’, zegt Wilders. ‘Die afspraak wordt nu geschonden.’
De moslims willen ook duidelijkheid over de financiën van de moskee. Een medewerker zou eerder dit jaar zijn mishandeld toen hij om openheid vroeg. Hij zegt dat ex-voorzitter Boutaher de giften die de moskee kreeg van moskeegangers of buitenlandse gevers, nooit in de moskee heeft gestoken. Zo zijn bijvoorbeeld de taallessen voor kinderen afgeschaft omdat er geen geld meer zou zijn. 
Zowel Boutaher als Al-Sayegh, de zaakwaarnemer van de sjeik, verblijft in het buitenland en is niet bereikbaar voor commentaar. Ook de andere bestuursleden willen niet reageren. Ahmed Edid, die het woord voert namens het moskeebestuur: ‘Ik ben alleen woordvoerder als er leuke dingen zijn.’
