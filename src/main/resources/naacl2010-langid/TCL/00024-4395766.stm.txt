
  Bydd pobl yn gallu pleidleisio drwy neges destun 
Cafodd yr hyn sy'n cael ei alw'n refferendwm neges destun cynta Prydain ei lansio yng Nghymru, yn gofyn a ddylid sefydlu Senedd yng Nghymru â phwerau deddfu llawn. 
Ron Davies, cyn-Ygrifennydd Cymru a adawodd y Blaid Lafur am blaid Cymru Ymlaen, lansiodd y refferendwm y tu allan i siambr newydd y cynulliad ddydd Mawrth. 
Dywedodd y trefnwyr, Cymru X neu gangen ieuenctid Plaid Cymru, y byddai'r refferendwm yn parhau am fis. 
Ni fydd ganddo statws cyfreithiol. Dywedodd llefarydd ar ran y Blaid Lafur mai 'stynt' yw'r refferendwm ac mai eu cynigion nhw gafodd cefnogaeth pobl Cymru yn yr etholiad cyffredinol. 
Bydd baneri, posteri, taflenni a'r we yn ceisio annog cymaint o bobl â phosib i ymateb yn yr hyn y mae'r gangen yn ei alw'n "Wir Refferendwm" . 
'Monitro' 
A bydd taflenni yn cael eu dosbarthu y tu allan i'r pedair gêm rygbi rhyngwladol yng Nghaerdydd yn Nhachwedd. 
Y cwestiwn fydd yn cael ei ofyn yw "A ddylai Cymru gael ei Senedd ddeddfwriaethol ei hun?" a bydd cyfle i bobl leisio eu barn drwy anfon y neges "Cymru Ie" neu "Cymru Na". 
Honnodd Cymru X y byddai'r refferendwm "mor niwtral â phosib" ac y byddai pleidleisiau'n cael eu monitro i osgoi cyfrif mwy nag un bleidlais o bob ffôn symudol. 
'Tro cynta' 
"Ry'n ni'n credu y dylid cael Senedd ddeddfwriaethol lawn lle gall y Cymry wneud penderfyniadau drostyn nhw eu hunain ac mae hon yn broses lle ry'n ni'n gofyn i bobl Cymru ymateb," meddai'r cadeirydd Mabon ap Gwynfor. 
Dywedodd fod y refferendwm yn agored i unrhyw un yng Nghymru ac y byddai'r mudiad yn cyhoeddi faint sy'n pleidleisio. 
"Hwn yw'r tro cynta i unrhyw fudiad gwleidyddol ymdrechu i gael consensws y bobl drwy ofyn iddyn nhw ddefnyddio dull cyfathrebu fy nghenhedlaeth i, meddai Mr ap Gwynfor. 
"Mae'n anodd ar hyn o bryd fesur beth fydd y llwyddiant " 
Dywedodd llefarydd ar ran y Blaid Lafur yng Nghymru fod lle i ysgogi diddordeb pobl ifanc mewn gwleidyddiaeth trwy ddefnyddio'r dechnoleg ddiweddara' a bod y blaid wedi dechrau gwneud hynny eisoes. 
Ond mater arall, dywedodd, yw galwad aelodau ifanc Plaid Cymru am ddeddfwriaeth newydd i gynyddu pwerau'r cynulliad gan fod pobl Cymru wedi cefnogi cynigion y Blaid Lafur ynghylch dyfodol y corff yn yr etholiad cyffredinol diwetha. 
"Os y mae'r stynt yma'n llwyddo ai peidio, mae'n rhaid iddyn nhw dderbyn fod pobl Cymru yn cefnogi cynigion y Blaid Lafur yn ddemocrataidd" meddai'r llefarydd. 
