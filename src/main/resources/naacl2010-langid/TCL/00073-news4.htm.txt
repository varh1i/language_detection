
Mahigit sa 50 miyembro ng mga grupong Sanlakas, Partido ng Manggagawa (PM) at Bukluran ng Manggagawang Pilipino (BMP) ang lumusob sa bahay ni Sen. Miriam Defensor Santiago upang kondenahin ang exposé nito na ‘kill plot’ nina Senate President Franklin Drilon at dating Pangulong Corazon Aquino laban kay Pangulong Gloria Macapagal-Arroyo.
Iginigiit ng mga militanteng protesters na malinaw na ‘script’ ng Malacañang ang propagandang ito na ipinalalako sa tau-tauhang senadora.
Nabigo ang mga ito na makalapit sa bahay ni Santiago dahil sa gate pa lamang ng La Vista Subd., Katipunan, Quezon City ay hinarang na sila ng mga guwardiya.
Samantala, sa isang pulong sa Camp Crame, nakakuha ng kakampi si Santiago nang sabihin ni Local Government Sec. Angelo Reyes na totoo ang ibinunyag ng senadora na ‘clear and present danger’ sa pamahalaang Arroyo at isa sa mga nakikita ay ang banta ng terorismo sa bansa.
Hinggil naman sa pinasimulang ‘word war’ ni Santiago sa ilang kongresistang personal nitong binira dahil sa negatibong komento sa kanyang exposé, hindi pinalampas ng mga solons ang ginawang panlalait at pamamahiya sa kanila ng senadora.
Si Parañaque Rep. Roilo Golez ay nag-demand ng public apology kay Santiago nang maliitin nito ang kanyang dating propesyon bilang "isang sundalo lang".
Sa panig ni Iloilo Rep. Rolex Suplico, kababayan at naging estudyante ni Santiago, ipinagmalaki nito na ‘di hamak na mataas ang nakuha niyang marka sa bar examinations sa senadora kaya’t walang bigat ang sinasabi nitong mababa ang nakuha niyang grado noon sa propesora.
Iba naman ang buwelta ni Akbayan partylist Rep. Etta Rosales na kinuwestyon ni Santiago kung pumasa sa English 101 ng UP dahil pinayuhan nito ang huli na matutong mag-relax dahil mukha itong tensyunado.
