Is ar éigean go bhféadfadh Brian Kerr a bheith chomh soineanta agus nár thuig sé go raibh na sceana á ngéarú i bhfad sular fhógair an comhscór in aghaidh na hEilbhéise nach mbeadh Éirinn ag tabhairt aghaidh ar an nGearmáin agus ar Chorn an Domhain an samhradh seo chugainn – tá sé fada go leor ag plé lena cheird go dtuigfeadh sé gur imreoirí a bhuann cluichí agus gur bainisteoirí a chailleann iad i saol an lae inniu 
Is ar éigean go bhféadfadh Brian Kerr a bheith chomh soineanta agus nár thuig sé go raibh na sceana á ngéarú i bhfad sular fhógair an comhscór in aghaidh na hEilbhéise nach mbeadh Éirinn ag tabhairt aghaidh ar an nGearmáin agus ar Chorn an Domhain an samhradh seo chugainn – tá sé fada go leor ag plé lena cheird go dtuigfeadh sé gur imreoirí a bhuann cluichí agus gur bainisteoirí a chailleann iad i saol an lae inniu.
Thug sé faoi deara freisin nach mba de léim a thosaigh meáin chumarsáide na tíre ar an bhfeachtas nach gceapfaí ar ais ina phost é. Níl sé trí bliana fhéin ó bhíodar ag croitheamh lámh leis agus é ag tabhairt aghaidh orthu don chéad uair ó ceapadh i mbun a chúraim é ar fhoireann sacair na hÉireann. Dá mbeadh sé le freastal ar a leithéid d’ócáid an tseachtain seo, níor mhór dó a chúl a choinneáil le balla agus é ag déanamh a bhealaigh chuig an mbord, sin nó bheadh rilleán déanta dá dhroim ag lucht a sháite – iad siúd a bhí á phógadh an geábh deireadh.
Níl aon séanadh ar an scéal ach go ndearna Brian Kerr botúin le linn a réimis. Tá béim go leor á chur ar an trí chluiche dheireanacha a d’imir a fhoireann sna réamhbhabhtaí – an cliseadh in aghaidh na Fraince ar Pháirc Bhótar Lansdúin, an bua cúil ar an gCipir agus an comhscór in aghaidh na hEilbhéise. In intinn go leor, ba é an cúl a scóráil Thieri Henri scór na cinniúna agus an ceann a cheil a bpaisinéireacht ar Éirinn chun na Gearmáine. Ach ní amhláidh cás. Go fiú dá gcríochnódh Éirinn ar chomhscór sa gcluiche sin, fágann toradh na himeartha in aghaidh na hEilbéise gur sa 3ú háit a chríochnódh foireann Kerr agus níorbh leor sin.
Le fírinne ba iad na cluichí in aghaidh Iosrael i Tel Aviv agus ar Pháirc Bhóthar Lansdúin na cluichí a chriog Éirinn. I ndeireadh mhí na Márta ní raibh caite ach 3 nóiméad nuair a chuir Clinton Morrison na hÉireannaigh chun cinn i Staid Ramat-Gan. John O’Shea a thug an liathróid do Damien Duff a bhuail trasna an chúil agus scóráil Morrison cúl gleoite. Ach de réir a chéile thosaigh Éirinn ag cailleadh smacht ar an imirt, spáineadh cárta buí do Roy Keane agus leathuair den dara leath caite, rud a d’fhág nach mbeadh sé i dteideal imeartha ar Pháirc Bhóthar Lansdúin i dtús an Mheithimh, agus ansin an buille scoir – aon soicind amháin fanta nuair a fuair Abbas Suan an cúl comhscóir. Fós nuair a tháinig an scéal as Páras gur ar chúl an taobh a chríochnaigh an Eilbhéis agus an Fhrainc ansiúd – na Francaigh, na hÉireannaigh agus Iosrael ar bharr Grúpa 4 agus naoi bpointe an taobh acu.
Ach dá dhonacht sin ba é an cluiche ar Pháirc Bhóthar Lansdúin Satharn Cincíse an iarradh a mharaigh an mhuc – ní farasbarr cúil amháin ach péire a bhí ag Éirinn agus gan caite ach 11 nóiméad den dara himirt idir iad agus Iosrael – an eangach croite ag Ian Harte agus ag Robbie Keane. Ach mar a tharla i Tel Aviv thosaigh siad ag ligean uisce isteach. Kenny Cunningham a bhí siléigeach nuair a scóráil Iosrael an chéad chúl agus barr ar an mí-ádh ba é an t-aon imreoir atá acu agus a bheadh i dteideal áit ar fhoirne móra na hEorpa – Shay Given – a rinne an dara ceann. Agus é ag iarraidh éalú ón ngeábh ina raibh sé, rinne John O Shea feall agus scóráil Avi Nimny an chic éirice. D’fhág an comhscór sin gur thit Éirinn ar gcúl go dtí an 3ú háit sa ngrúpa agus ba ar gcúl a d’fhanadar go deireadh.
Léigh an scéal seo ina iomláine i Foinse
