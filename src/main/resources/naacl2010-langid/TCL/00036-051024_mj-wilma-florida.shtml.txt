توفان شديد استوايی ويلما با بادها و باران های شلاقی ايالت فلوريدای آمريکا را درنورديده و دست کم يک کشته و خسارات مالی عمده به جا گذاشته است.
ناحيه جغرافيايی واقع در جنوب شهر ناپل در جنوب غربی فلوريدا متحمل ضربه اصلی توفان شد.
اما شهرهای پرازدحام ميامی و فورت لادرديل در آن سوی ديگر ايالت نيز متحمل خسارات زيربنايی و عمرانی شدند.
باد و باران ناشی از توفان باعث قطع برق بيش از سه ميليون خانه، مغازه و ساير مراکز تجاری و اداری شد و سيل به راه انداخت.
اين توفان شديد استوايی (هاريکين) که هنگام رسيدن به خشکی با وزش بادهايی با حداکثر سرعتی بالغ بر 200 کيلومتر در ساعت همراه بود اکنون از خشکی خارج شده و در طول سواحل اقيانوس اطلس در نزديکی خاک آمريکا در حال حرکت به سوی شمال است با اين حال انتظار نمی رود خسارات بيشتری به بار آورد.
ويلما هنگام برخورد به ساحل فلوريدا يک توفان درجه سه رده بندی شد. درجه يک ضعيف ترين و درجه پنج قوی ترين حالت اين نوع توفان هاست.
اما ويلما که پس از ورود به خشکی يک درجه از شدت آن کاسته شد هنگام عبور از فلوريدا 25 سانتيمتر باران فروريخت.
دست کم 17 نفر در سواحل کارائيب در نتيجه اين توفان جان باخته اند.
به ساکنان ايالت فلوريدا که از دستورهای تخليه سرپيچی کرده بودند توصيه شد که برای خود پناهگاههای اضطراری فراهم کنند.
جب بوش، فرماندار فلوريدا از مردم خواسته بود تا منطقه را ترک کنند اما بسياری از آنها حاضر به ترک محل زندگی خود نشدند.
حلقه مرکزی توفان که به چشم توفان موسوم است دارای 96 کيلومتر عرض تخمين زده می شود. 
پيشتر، بدنبال عبور ويلما از مکزيک اين توفان کوبا را درنورديد.
گزارشها حاکيست که باد و باران شديد سواحل جنوبی و غربی کوبا را درهم کوبيده است. 
مقامات کوبا گفته اند که بيش از 600 هزار نفر از مناطق ساحلی تخليه شده اند.
از سوی ديگر در مکزيک مقامات اين کشور در حال برآورد خسارات و صدمات وارد شده در اثر اين توفان هستند.
مقامات مکزيک گفته اند که آب، هزاران خانه و هتل بخصوص در مناطق ساحلی را فرا گرفته است. 
گزارشها حاکيست که در اثر اين توفان دست کم شش نفر کشته شده اند. اما از تلفات و صدمات انسانی هنوز آمار دقيقی در دست نيست.
