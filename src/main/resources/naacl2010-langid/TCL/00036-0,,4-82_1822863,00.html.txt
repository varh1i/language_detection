
IN die artikel "Taalstryd hoef nie met apartheid saam te hang" (DB, 21/10) sê Leopold Scholtz dat daar "breedweg" twee benaderings tot taal is: Ten opsigte van identiteit en emosie, en dan ook ekonomiese opheffing. Ek stem daarmee saam, soos ek ook met Scholtz se hele argument saamstem.
Maar ek wil net dít byvoeg, nie net uit my eie ervaring as dosent in die letterkunde vir ongeveer 45 jaar nie; maar ook vanuit die post-strukturalistiese filosofie van die afgelope 30 jaar of meer. Jy kan sonder taal nie dink nie, omdat jy nie jou ervaring, jou emosies, die werklikheid waarin jy leef kan verwoord nie.
Woorde is die tekens wat die werklikheid in 'n mate kan vertaal, sinvol maak. Woorde is natuurlik beperk - soos elke goeie digter weet - en daarom is wat ons kan ken ook beperk. Maar woorde is al wat ons het; en hoe beter ons woorde ken - 'n taal ken - hoe beter sal ons begryp, sal ons betekenis kan gee aan die wêreld.
Jou eerste woorde leer jy van jou moeder, en jou vader, in die taal wat hulle praat. In ons situasie op die oomblik gaan dit om Afrikaans en al die ander inheemse tale van hierdie land. Jou eerste konsepte sal jy kry in een van daardie tale. Dié tale wat almal nou bedreig word deur Engels.
Dis waarom ek emosioneel word. Niemand sê dit hardop nie: As jy nie taal het nie, kan jy nie verstaan nie. Verdomp! Dit het niks te doen met politiek, met die verlies van mag, of met die verlede nie; dit het te doen met hoe jy konstrukte maak, met jou verstaan. Byvoorbeeld: Wat is "apartheid" sonder die woord? 'n Hele era se onderdrukking het begin by die woord. Wat is "Afrikaans" sonder die woord? 'n Taal van Afrika, wat die kontinent Afrika in die naam van die taal omvat. Diegene wat nie van kleins af 'n taal ordentlik leer en in 'n taal ontwikkel nie, word verstandeloos. Dom - en teen die domheid veg selfs die gode vergeefs.
AMPIE COETZEE, Mowbray 
