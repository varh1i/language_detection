
 
Санжар Умаров катта миқдордаги маблағни ўзлаштиришда айбланмоқда. 
Ўзбекистонда эркин бозорга ўтиш йўлида ислоҳотлар олиб борилишига чақирган каолиция аъзолари ҳозирга қадар Санжар Умаровнинг қаердалигидан бехабар эканликларини билдиришмоқда. 
Уларнинг айтишларича, Санжар Умаровга қарши айбловлар ташкиллаштирилган. 
Минтақада бўлган Би-би-си мухбирининг хабар беришича, "Серқуёш Ўзбекистоним" каолициясининг раҳбари яна бошқа икки мулозим билан бирга, шанба куни кеч тунда ҳибсга олинган. 
Ўнлаб фуқаровий кийимда бўлган шахслар шанба куни мухолиф гуруҳга қарашли идорада тинтув олиб бориб, анчагина ҳужжатларни ўзлари билан бирга олиб кетишган. 
Давлат прокуратураси каолиция аъзоларига Санжар Умаровнинг милиция ходимлари томонидан ҳибсга олинганлигини билдирган. 
Бироқ унинг қаерда сақланаётганлигидан бехабар эканликларини айтганлар.
Давлат прокуратурасига кўра, жаноб Умаров бизнес шартномалари орқали ошкор этилмаган миқдордаги маблағни ўзлаштиришда айбланмоқда. 
Лекин каолиция аъзоларининг билдиришларича, Санжар Умаровнинг Ўзбекистонда ортиқ ҳеч қанақанги бизнес манфаатлари бўлмаган. 
Санжар Умаровнинг бизнес ҳамкорлари ва оиласи Америкада истиқомат қилишади. 
У каолициянинг ислоҳотларга оид таклифларини қўллаб-қувватлашларига эришиш учун, яқинда Америка ва Россия сафарида ҳам бўлиб қайтганди. 
Санжар Умаров ўтган ҳафтада Ўзбекистон парламентига очиқ мактуб йўллаб, депутатларни лозим бўлса президенти четлаб ўтиб, мухолифат билан мулоқотларга чақирганди. 
Мактубда кишиларнинг, ўз таъбирларида, жон-жаҳди билан душман излашга тушиб кетган ҳукуматга ортиқ ишонмасликлари ҳақида ҳам сўз борган. 
"Серқуёш Ўзбекистоним" каолициясига кўра, ислоҳотлар мамлакатнинг бир жойда депсиниб қолган иқтисодига туртки бериш ва кучайиб бораётган қашшоқликни енгишга ёрдам беради. 
Бироқ президент Каримов бошчилигидаги ҳукумат мамлакатдаги кўплаб мухолиф партияларни таъқиқлаб қўйган ва ошкора танқидларга ҳам камдан-кам ҳоллардагина тоқат қилиб келади. 
Каолиция мувофиқлаштирувчиси Нодира Хидоятованинг айтишича, Санжар Умаровга аслида ана шу мактуби учун ҳукумат томонидан босим ўтказишга киришилган. 
"Санжар Умаровнинг Ўзбекистонда гуёки иқтисодий жиноят содир этишда айбланаётгани жуда ҳайратланарли. Сабаби, у Ўзбекистонда расман ҳеч қанақанги бизнес билан шуғулланмайди. Бирор бир юридик ҳужжатга ҳам имзо чекмаган. Бу ерда унга тегишли бирорта идора ёда ташкилотнинг ҳисоб рақами бўлмаган. У фақатгина муассислик қилган, холос. Аммо сиз биласизки, муассис моддий жавобгар шахс ҳисобланмайди", -деб айтган "Серқуёш Ўзбекистоним" каолициясининг мувофиқлаштирувчиси Нодира Хидоятова. 
