
MUZAFFARABAD. - Pogings om hulpbehoewendes in afgeleë dorpies in Pakistan se noordelike bergreekse te bereik, het Maandag begin spoed optel nadat dié land se vriende én vyande gepleit het om meer hulp vir die sowat 3 miljoen aardbewing-slagoffers wat deur hernude naskokke getref is.
'n Naskok Sondagaand, wat 6,0 op die Richterskaal geregistreer het, was een van die sterkstes onder die nagenoeg 900 wat aangeteken is sedert die reuse-aardbewing op 8 Oktober. Daar is egter geen nuwe sterfgevalle aangemeld nie.
Daar was ook geen berigte van groot grondverskuiwings in die bergagtige dele waar weermagingenieurs dag en nag werk om paaie wat in die aardbewing vernietig is, te heropen nie. Minstens 53 000 mense het tot dusver gesterf en meer as 75 000 is ernstig beseer.
Slegs wanneer die paaie herbou is - en in sommige gevalle kan dit weke duur - kan noodleniging in genoegsame hoeveelhede gelewer word aan 'n geraamde 2 000 dorpies wat tot dusver nog nie bereik is nie. Hulp is nodig om honderdduisende mense in staat te stel om die vinnig naderende winter te oorleef.
Volgens die Verenigde Nasies se noodlenigingskoördineerder, mnr. Rashid Khalikov, is skenkings intussen besig om vinniger in te kom.
Verteenwoordigers van die ryk lande kom vandeesweek in Genève bymekaar om die kwessie van meer hulp aan Pakistan te bespreek. - (Reuters) 
