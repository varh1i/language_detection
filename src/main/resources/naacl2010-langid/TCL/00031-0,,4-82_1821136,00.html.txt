
DIT is opmerklik dat baie studente apaties is oor die taalstorm wat tans aan die US woed. Die indruk word gewek dat studente nie werklik omgee vir wat tans aangaan nie, al is hulle waarskynlik dié groep wat die meeste deur die debat geraak word.
Mnr. Pieter-Schalk Bothma, SR-voorsitter, sê in Die Burger van 7 Oktober dat studente die dubbelmedium-beleid aan die universiteit steun. As gewone student is dit my plig om hierdie onwaarheid te ontbloot. Die gewone student op die kampus kan hom nie vereenselwig met hierdie opinie van die studenteraad nie. Dis 'n studenteorganisasie wat lankal uitgedien is, nie in kontak is met die studente nie en verkies is met 'n stempersentasie van minder as 30%.
Die feit van die saak is dat die bevordering (en uiteindelik die oorlewing) van Afrikaans op die spel is, en dis 'n saak wat verskeie Maties baie na aan die hart lê. Die tweetalige opsie lyk dalk nou soos 'n vriendelike oom met lekkers, maar dit sal in die nabye toekoms sy ware kleure en gevolge vir ons kwesbare taal wys.
Die SR praat nie namens Maties as hy sê studente steun die T-opsie aan die US nie. Hy praat nie namens die massas gewone studente (wat van sy leierskap verwyderd is) nie, en hy praat vir seker nie namens my nie.
Albertus J. Marais Kuilsrivier 
