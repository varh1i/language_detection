Këshilli i Sigurimit i OKB-së hap dritën e gjelbër për fillimin e bisedimeve për statusin e Kosovës. 
Një debati në seancë të mbyllur ku është marrë vendimi, i ka paraprirë paraqitja e ambasadorit Kai Eide, që ka rekomanduar fillimin e bisedimeve përkundër, sic ka thënë ai, nevojës për një përparim më të madh në disa fusha të caktuara. 
Eide ka thënë se duhet që standardet të plotësohen gjatë zhvillimit të biseidmeve. 
Paraqitjen e tij e ka bërë edhe kryeadministratori i Kosovës, Soren Jessen-Petersen dhe kreu i qeverisë së Serbisë Vojisllav Koshtunica. 
Ky i fundit ka mbajtur qëndrimin se Kosova është pjesë e Serbisë dhe Malit të Zi dhe si e tillë ajo nuk mund të pavarësohet dhe as shkëputet. 
Kryeadministratori i Kosovës, Jessen-Petersen ndërkaq ka pohuar se bisedimet për statusin mund të fillojnë brenda dy javësh.
"Unë pres që Sekretari i Përgjithshëm i OKB-së të emërojë Martti Ahtisaarin gjatë kësaj jave, dhe unë besoj që ai do të fillojë menjëherë punën e tij." 
Emisari i bisedimeve statusore do të duhej të fillojë punën sa më shpejt të jetë e mundur, kështu që unë pres që bisedimet statusore të iniciohen në fillim të nëntorit, ka thënë Jessen-Petersen.
Vendimi i Këshillit të Sigurimit për hapjen e bisedimeve statusore është përshëndetur nga i gjithë spektri politik shqiptar, që ka vlerësuar se po hapet rruga për një zgjidhje të qëndrueshme për Kosovën. 
Përfaqësuesit e institucioneve dhe ata të partive politike kanë thënë se pavarësia e kosovës është kompromisi në biseidmet me Beogradin dhe kanë shfaqur bindjen e tyre për një rezultat të këtillë të biseidmeve. 
Por përfaqësuesit serbë thonë se e kanë pritur një vendim të këtillë të KS megjithëse shtojnë se janë të trimëruar me qëndrimin e kryeminstrit serb Vojisllav Koshtunica se Kosova është pjesë e Serbisë dhe Malit të Zi. 
