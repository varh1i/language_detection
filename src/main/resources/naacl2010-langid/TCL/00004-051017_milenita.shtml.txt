Миленита беше в Москва, защото руска инди банда я иска за фронтмен. Докато се колебае дали да приеме, Миленита даде на Мегачас чисто нови демозаписи, ходи да се гмурка с 5-милиметров неопрен и е готова да прекара събота вечер с книга в ръка край вода.
Попитах я защо бяха нужни две години, за да излезе дебютния й албум „Do it again!"
- Говорих си с хора, които ми казаха, че с тях се случва същото нещо. Новият албум, който правя в момента, до един месец ще е готов. Даже ми беше хрумнала еклектичната идея да ги пусна едновременно двата. Въпреки че са доста разностилни, защото две години е доста време, не само за музикант. Като чувам неща отпреди две години, не е да кажеш, че ми е страхотна тръпка, че излизат сега. Още повече, че три песни бяха влезли в разни саундтракове.
- И какъв тогава ще е вторият проект?
- Този, който излезе, е в по-голямата си част поп в хубавия смисъл на думата. Този, който правя в момента, звучи доста акустично. От тези пет, които са готови досега, има едни, които са суинг, мамбо, някакси така. Има едни много тъжни Някои парчета направо си ги зациклям от самото начало и се повтарят така докрая. Но на мен поне ми действа хипнотично. Надявам се, че ще има ефект и за другите.
- С кои музиканти работиш?
- Най-важният член от групата е моят компютър. Предизвиквам силен смут сред хората, които правят музика, когато кажа, че аз ги правя на "Ейсид" - една направо полупрофесионална програма, първата, която изобщо хванах.
- Как ще се казва новият албум, когато бъде готов?
- Това е последното нещо, което човек измисля Ще се казва отново "Do it again!", понеже все си ги правя пак и пак и пак, хахаха Да взема отсега да го кръстя "12 ноември, 5 и половина", за да знам, че след това не мога да го издавам, да има фиксирана дата още от началото.
