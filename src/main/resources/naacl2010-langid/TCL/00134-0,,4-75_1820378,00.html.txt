Borskanker tref na raming een uit 26 Suid-Afrikaanse vroue. Carin Smith het met drie vroue gesels oor hul belewenis. 
ANN Steyn (65), nasionale koördineerder van die groep Reik na Herstel, is 'n toonbeeld van kalmte waar sy by die UCT-hospitaal chemoterapie ontvang.
Boonop lyk sy heel "hip" met 'n paar pienk haarstringe wat by die onlangse "ghd-Pink Party" ten bate van borskanker in haar hare geheg is.
Dit het selfs gunstige kommentaar uitgelok by haar kleinseun se skool toe sy hom nou die dag gaan haal het.
Borskanker is die eerste keer in 1990 by Ann gediagnoseer. In daardie stadium was haar sewe kinders uit die huis en sy het gedink dit was "nou my tyd om byvoorbeeld saam met my man oorsee te reis".
Sy het 'n mastektomie ondergaan en was - soos talle wat gediagnoseer word - "geskok en het gedink ek sal sommer onmiddellik doodgaan".
Die daaropvolgende 15 jaar was sy heeltemal "skoon", maar die dowwe wete dat dit miskien eendag kon terugkeer, bly maar altyd aan die onderbewuste knaag.
In Februarie vanjaar het sy 'n knop net onder die letsel van haar mastektomie gevoel en dadelik geweet iets is nie pluis nie. Waar daar ses maande tevore niks tydens roetine-toetse te bespeur was nie, was nou 'n "harde ertjie".
"Al was ek meer geskok toe ek die tweede keer gediagnoseer is, weet ek dit help my nie om dit te ontken of kwaad te word nie. Eers wanneer 'n mens aanvaar jy het dit weer gekry, kan jy terugveg," sê dié mooi vrou met die viooltjieblou oë, 'n sagte glimlag om haar mondhoeke.
Sy is dankbaar vir die vol lewe wat sy gelei het, maar erken dit sal tog lekker wees om nog 'n wyle langer die vrugte van al die jare saam met haar man, Jan ('n regter), te kan pluk en tyd saam met haar kleinkinders geniet.
Sy raai vroue aan om hul borste gereeld self en medies te laat ondersoek en ook mediese toetse te laat doen.
"Kanker diskrimineer nooit wat ouderdom, ras of geloof betref nie," sluit sy af en sak terug in die gemakstoel om dié dag se behandeling moedig uit te sit.
