
Lahat ay gagawin ni Pangulong Gloria Macapagal-Arroyo para wasakin ang Senado at lahat ng taong maglilitaw ng katotohanan na makakasira sa nag-iisang layunin nitong manatili sa puwesto.
Ito ang binigyan-diin ni opposition Sen. Panfilo Lacson kasabay ng paniwalang nagrereklamo lamang ang Pangulo sa mga pangyayari sa Senado dahil inilalatag nito sa publiko ang katotohanan at tunay na ang katotohanan ay masakit para sa mga mabibisto sa alinmang iregularidad o kasalanan sa bayan.
"The Senate does not engage in politics of insults. It is only after the truth. It becomes insulting to Mrs. Arroyo only because it is true that she cheated, stole and lied. And the truth really hurts," anang senador bilang reaksyon sa pagtawag ni Arroyo sa Senado na isang ‘kangaroo court’.
Maging si Lingayen-Dagupan Archbishop Oscar Cruz ay kumbinsidong isang lantaran nang pagbubusal sa katotohanan ang mga hakbang ng pamahalaang Arroyo.
Kahit magkabuhul-buhol at maging garapal sa kanilang pagkukumahog na matakpan ang katotohanan ay gagawin umano ng palasyo mapanatili lang sa puwesto ang idinidepensang Pangulo.
