
CHERYL CAROLUS, voormalige ambassadeur en bekend daarvoor dat sy nie op haar bek geval is nie, vertel nou die aand 'n paar staaltjies uit die bevrydingstryd. Onder meer dat daar altyd aan hulle as jong UDF-stryders gesê is: "If you want peace, work for justice." Dit herinner haar toe aan 'n onwettige sjebien-eienaar met die naam Justus op Saldanha aan die Weskus wat dieselfde waardes aangehang het en daarmee sy vyande op 'n afstand gehou het.
Hy het glo op die muur van sy sjebien 'n bordjie gehad wat lees: "If you want peace, work for Justus." 
Tertius se transformasie 
OOM TERTIUS DELPORT van die DA het nou die dag met die debat oor die skrapping van die wet op swart administrasie diep filosofies geraak. Vryburger meen ook die oompie moes in die stilligheid 'n nostalgiese traantjie of twee weggepink het, want hy het transformasie met apartheid gaan staan en vergelyk. "Transformasie kan deur dieselfde fases as apartheid beweeg," het die omie gesê. "Om transformasie binne sy regmatige parameters te hou, sal 'n voortdurende besinning in die diepste wese van die ANC vra," seg hy verder. Vryburger reken oom Tertius praat uit ervaring ná die transformasie wat sy party in die oorloopseisoen ondergaan het. Met dié dat die oorloop-transformasie die DA die helfte van sy swart LP's gekos het, is die toekoms van die party so leliewit dat dit mos vir DA's maklik is om transformasie vir die wederkoms van apartheid aan te sien. 
Ons regeer én opponeer
VRYBURGER ken die gesegde van nuwe besems, maar dieselfde blyk te geld vir nuwe swepe, wat ekstra hard klap. Lesers sal onthou dat Max Ozinsky onlangs aangestel is as die ANC se hoofsweep in die wetgewer en sedertdien het die ANC baie opsigtelik tot aksie oorgegaan, met verskeie LPW's wat staatsdepartemente gepak het.
Eers het Patrick McKenzie, 'n voormalige provinsiale minister, ingelê onder die ANCZbeheerde departement van plaaslike regering en behuising en dié daarvan beskuldig dat die bou van huise in die provinsie 'n algehele laagtepunt bereik het. Toe takel Mcebisi Skwatsha, tot onlangs ook 'n minister, gister sy kollega Leonard Ramatlakane van gemeenskapsveiligheid oor 'n motor wat na bewering gebruik is by die ontwrigting van ANC-takvergaderings drie weke gelede.
As dinge so aangaan, hoef niemand meer bekommerd te wees dat die nuwe voorsitter van die waghondkomitee Skoor uit die ANC kom en nie uit die opposisie nie. Die ANC in die Wes-Kaap is tans so verdeel dat hy duidelik sy eie beste opposisie is.
Raad vir my kameraad
VRYBURGER kom nou die dag op 'n aksioma af wat Jacob Zuma gerus ter harte kan neem: "As jy jou in 'n gat bevind, hou maar liewer op met grawe. Sela!
