
 
Her sto Joar Nygaarden Engzelius da "bilkjøperen" spant avgårde med BMW'en hans
FOTO: PER ANNAR HOLM
 Les også
 Nettjakt på stjålet BMW - 29.08.2005
 Kjøperen stakk av med bilen - 26.08.2005
Historien om den uheldige bilselgeren Joar Nygården Engzelius vakte oppsikt for to måneder siden. Etter prøvekjøring rakk Engzelius akkurat å gå ut av bilen før biltyven spant av gårde.
I fem døgn jaktet venner og politiet på den stjålne bilen før spillet var slutt ved Carl Berners plass. Med én politibil på tvers foran og en rett bak kom den seg ikke videre.
Også Engzelius lå på hjul, men klarte ikke å kjenne igjen noen av de to i bilen som biltyven. Likevel fikk han sjokk da brevet fra Stovner politistasjon dumpet ned i postkassen denne uken.
- Jeg trodde ikke mine egne øyne. Her tar politiet to menn i min stjålne bil, men så går de fri. Resultatet er at jeg må dekke egenandelen fra forsikringsselskapet for skadene på bilen, sier Engzelius.
30-åringen som kjørte, har forklart til politiet at han hadde fått låne bilen av en venn ved navn William. Han hadde sett kameraten kjøre bilen dagen før, og tenkte ikke over at den kunne ha vært stjålet siden han fikk låne bilnøkkelen.
32-åringen som satt på, har forklart politiet at det var akkurat dét han gjorde. Han ante ikke noe om at bilen kunne være stjålet.
Påtalejurist Vegar Munthe Ommedal sier at de mangler lovhjemmel for å få dømt mennene.
- Siden bileier ikke dro kjensel på de to, kan vi ikke sikte dem for biltyveri. Og siden bilen var nøkkelkjørt, er det også vanskelig å få domstolen med på en heleridom ved å bevise at sjåføren burde ha visst at bilen var stjålet, sier politiadvokaten.
Engzelius har tre ukers frist til å anke. 
- Jeg skjønner ikke at en sak kan bli klarere enn dette. De har herjet fælt med bilen, og nå er det jeg som sitter igjen med regningen, sier bilselgeren.
 
 Tips en venn Skriv ut  Bli abonnent 
  
 Søk i våre artikler
