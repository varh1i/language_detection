وزيران خارجه آمريکا و بريتانيا روز يکشنبه اعلام کرده اند که اقدام نظامی عليه ايران برای واکنش به برنامه های هسته ای جمهوری اسلامی، در دستور کار آنها قرار ندارد. 
کاندوليزا رايس، وزير خارجه آمريکا که همراه با همتای بريتانيايی خود در يک گفتگوی مشترک با تلويزيون بی بی سی شرکت کرده بود، گفت چارچوب کلی سياست خارجی واشنگتن در اين زمينه، اقدام نظامی نيست و طی کردن مسير ديپلماسی است.
اما او افزود همزمان با فعاليتهای ديپلماتيک جامعه بين المللی، جورج بوش، رئيس جمهور آمريکا هيچ گزينه ای را در ارتباط با آنچه نگرانی از تلاش ايران برای دستيابی به تسليحات هسته ای عنوان می شود، کنار نگذاشته است.
او گفت: "ما در مسير ديپلماتيک قرار داريم و اعتقاد داريم با پشتيبانی شديد بين المللی، با يکپارچگی شديد بين المللی در اين زمينه، می توانيم موفق شويم."
جک استرا، وزير خارجه بريتانيا که همراه با خانم رايس از ايالت آلاباما، زادگاه همتای آمريکايی خود بازديد می کرد گفت حمله نظامی عليه ايران، "غيرقابل تصور" است.
وزير خارجه بريتانيا روز يکشنبه گفت چنين حمله ای، يک موضوع کاملا خيالی و غيرعملی است. 
آقای استرا در عين حال تاکيد کرد آنچه بيان می کند، موضع بريتانياست و او از طرف رئيس جمهور آمريکا سخن نمی گويد.
خانم رايس در پاسخ گفت: "رئيس جمهور آمريکا هرگز هيچ گزينه ای را کنار نمی گذارد اگرچه اين موضوع در اين مرحله، همانطور که جک گفت، موضوعی خيالی است."
او افزود: "رئيس جمهور ايالات متحده و من، هر دو گفته ايم که راههای ديپلماتيک را دنبال می کنيم. ما اعتقاد داريم که مسير ديپلماسی به نتيجه لازم می رسد يعنی ايران را از توانايی ساخت زرادخانه اتمی در پوشش تاسيسات غيرنظامی هسته ای باز می دارد."
خانم رايس در همين حال از گفته های جان بولتون، سفير آمريکا در سازمان ملل متحد دفاع کرد که گفته بود وضعيت جاری در عراق، آمريکا را از "اتخاذ اقدامات لازم" در قبال کشوری همچون ايران که به گفته او به دنبال تسليحات هسته ای است، باز نمی دارد.
خانم رايس گفت: "جان بولتون، چيزی را نگفته که رئيس جمهور ايالات متحده پيش از او نگفته باشد. آنچه جان بولتون در مقام نماينده ما در سازمان ملل گفته و آنچه او در مقام نماينده ما در سازمان ملل دنبال می کند، يک مسير ديپلماتيک است."
در حالی که کشورهای غربی نگران هستند که جمهوری اسلامی تحت پوشش برنامه های غيرنظامی به توليد سلاحهای اتمی بپردازد، ايران تاکيد دارد که برنامه های هسته ای را تنها به منظور استفاده صلح آميز و تامين برق دنبال می کند. 
"صبر و انتظار"
عالی ترين مقام سياست خارجی آمريکا که به تازگی برای بحث درباره ايران به مسکو سفر کرده بود، کوشيد اختلافات کشورش با روسيه بر سر اين مسئله را کم اهميت نشان دهد. 
به گزارش خبرگزاری رويتر، ديپلماتها می گويند خانم رايس طی سفر اخير خود به مسکو دريافت که روسيه با هرگونه فشاری برای ارجاع پرونده ايران به شورای امنيت سازمان ملل شديدا مخالفت خواهد کرد. 
هرچند شورای حکام آژانس بين المللی انرژی اتمی، ماه گذشته قطعنامه ای را تصويب کرد که راه را برای ارجاع پرونده ايران به شورای امنيت هموار می کند، اما روسيه به اين قطعنامه رای ممتنع داده و هيچ تاريخ قطعی نيز برای ارجاع پرونده ايران تعيين نشده است.
خانم رايس گفت: "روسها اين ديدگاه را داشته اند که هنوز زمان ارجاع ايران به شورای امنيت فرا نرسيده است، اما روسها به قطعنامه آژانس اتمی رای مخالف ندادند، آنها رای ممتنع دادند. رای ممتنع به معنای سياست صبر و انتظار است."
او افزود: "روسها با روش صبر و انتظار خود می خواهند همان کاری را انجام دهند که همه ما می خواهيم؛ يعنی راه ديپلماسی را دنبال کنيم و ببينيم که آيا ايران نيز اين مسير را خواهد پيمود يا نه."
خانم رايس درباره همکاری هسته ای ايران و روسيه گفت که روسها توافقهای خود با طرف ايرانی را به گونه ای ترتيب داده اند که چرخه کامل سوخت هسته ای را در اختيار ايران نمی گذارد. به گفته خانم رايس، چنين توافقی به منزله آغازی مناسب برای کاهش خطر گسترش سلاحهای اتمی است.
روسيه نيروگاه اتمی بوشهر را در جنوب ايران می سازد و همواره در سالهای گذشته با هر اقدامی که بحران هسته ای ايران را تشديد کند، مخالفت کرده است. 
