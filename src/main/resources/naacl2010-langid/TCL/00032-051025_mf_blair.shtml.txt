يک شب پس از آنکه وزيران خارجه آمريکا و بريتانيا در گفتگوی مشترکی با بی بی سی اعلام کردند که اقدام نظامی عليه ايران در واکنش به برنامه هسته ای آن کشور، در دستور کارشان قرار ندارد، تونی بلر، نخست وزير بريتانيا در گفتگو با اسکای نيوز، ديگر شبکه تلويزيونی خبری بريتانيايی تصريح کرد که در قبال ايران نبايد هيچ گزينه ای را منتفی دانست.
آقای بلر به ايران هشدار داد که اگر به آنچه وی، 'سرکشی در برابر جامعه جهانی' خواند ادامه دهد، 'روزگار سخت تری در انتظارش خواهد بود' و گفت رئيس جمهور آمريکا حق دارد که هيچ گزينه ای را در قبال ايران منتفی نمی داند اما نبايد موضع او را چيزی غير از همين که هست تفسير کرد. 
وی ادامه داد: "مردم می پرسند آيا قرار است ايران را هم اشغال کنيم؟ نه، کسی از اشغال ايران حرف نمی زند، هيچ کس چنين طرحی ندارد و کسی خواهان اشغال ايران نيست اما نبايد هيچ گزينه ای را در قبال ايران کنار گذاشت".
شب پيش از آنکه نخست وزير بريتانيا چنين اظهاراتی را درباره ايران از برنامه موسوم به اخبار جهانی در تلويزيون اسکای بيان کند، کاندوليزا رايس، وزيرخارجه آمريکا با شرکت در برنامه "نمايش سياسی" از شبکه اول تلويزيون بی بی سی گفته بود که چارچوب کلی سياست خارجی کشورش در قبال ايران اقدام نظامی نيست، بلکه طی کردن مسير ديپلماسی است.
وی که همراه با همتای بريتانيايی اش در اين برنامه شرکت کرده بود تأکيد کرد که رئيس جمهور با او همعقيده است که مسير ديپلماسی با ايران به نتيجه لازم می رسد و ايران را از توانايی ساخت زرادخانه اتمی در پوشش تأسيسات غيرنظامی هسته ای باز می دارد اما در عين حال هيچ گزينه ای را در قبال ايران کنار نمی گذارد.
نخست وزير بريتانيا در گفتگو با اسکای نيوز خطاب به ايران اعلام کرد که امکان تغيير روابطش با غرب وجود دارد اما به شرطی که اين رابطه بر شفافيت استوار باشد. 
او در ادامه سخنانش در مورد ايران در اين برنامه تلويزيونی گفت که آمريکا و متحدان اروپايی اش در زمينه برنامه هسته ای ايران اختلاف نظر چندانی ندارند و اگر اختلاف نظری هست، اختلاف در تاکتيک (شيوه عمل) است نه در اساس قضيه.
دولت روسيه رسماً اعلام کرده است که غنی سازی اورانيوم و دستيابی به فناوری توليد سوخت اتمی را حق ايران می داند، در حالی که غنی سازی اورانيوم محور اصلی نگرانی غرب از برنامه هسته ای ايران است. 
دولت روسيه همچنين با ارجاع پرونده اتمی ايران به شورای امنيت سازمان ملل متحد اعلام مخالفت کرده و به قطعنامه ای که به پيشنهاد اتحاديه اروپا در شورای امنيت سازمان ملل متحد به تصويب رسيد تا راه ارجاع پرونده ايران به شورای امنيت را هموار کند رأی موافق نداد. 
نخست وزير بريتانيا همچنين در گفتگو با اسکای نيوز به ايران هشدار داد که اجازه دهد عراق راهی را که مردمش می خواهند طی کند و از پشتيبانی از تروريسم دست بردارد. 
دولت بريتانيا ايران را به کمک تسليحاتی به گروههای مسلح شيعه در جنوب عراق متهم کرده و در مقابل ايران نيز بريتانياييها را متهم کرده که در نا آرامی قومی اخير در استان خوزستان در جنوب غرب ايران نقش داشته است.
