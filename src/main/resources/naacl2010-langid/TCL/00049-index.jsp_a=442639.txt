I dag får Mona Sahlin, med den långa titeln samhällsbyggnadsminister, ett länge väntat förslag om hur planeringen för bostadsbyggandet ska kunna snabbas på.
Väntetiden hos de domstolar som granskar överklagade byggplaner ska kortas ned.
Det är naturligtvis på tiden. Numera får varenda byggare räkna med att det kan dröja tre-fyra år extra innan spaden kommer i jorden.
Bara i Göteborg är just nu 16 planerade byggen med totalt 1854 nya bostäder överklagade.
Under tiden rusar priserna på bostadsrätter och småhus i höjden, därför att efterfrågan är högre än tillgången.
Utan fast jobb och utan ett antal hundratusen på banken har du ingen chans i den budgivningen.
Men det räcker med att en enda blivande granne tycker att utsikten från sovrummet blir störd - och han kan sätta i gång en kedja av protester som i yttersta fall går ända upp till regeringen.
Inte minst kommunalpolitikerna är otåliga. De har ju lovat väljarna att snabbt skaffa fram fler bostäder. Helst i hyreshus.
