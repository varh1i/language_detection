
 
Бугун чиқарилган матбуот баёнотида Би-би-си мухбири Моника Витлок дохил яна олти нафар ходими Ўзбекистонни ҳукумат мулозимлари томонидан таҳдидлар манзарасида тарк этишга мажбур бўлганлари айтилади. 
Би-би-си Ўзбекистон Бош прокурори ўринбосарининг мамлакат телевизиони орқали Би-би-си мухбирларини айблаганини қаттиқ танқид остига оларкан, бу кейинги бир неча ой ичида Ўзбекистон расмий матбуоти дохил айрим мулозимларнинг, Би-би-си ходимларига нисбатан билдираётган муносабатига тоқати тоқ бўлганини кўрсатмоқда. 
Матбуот баёнотида Би-би-си журналистлари ноқонуний ва ё қоидага тўғри келмайдиган амаллар ва ёда, Ўзбекистонга доир хабарларида бир томонлама, адолатсиз йўл тутганини кескин рад этади.
Би-би-си мамлакат телевизионида ўзининг уч мухбирини алоҳида кўрсатилганидан ўта қаттиқ хавотир изҳор қилади. 
Андижон ҳодисаларидан кейин ўтган тўрт ой давомида Би-би-си ходимларига нисбатан таҳдидлар кузатилган.
Бу эса мамлакатда рўй бераётган воқеаларни ёритишда қийинчиликлар туғдиргани урғуланаркан, июн ойида Жаҳон хизматининг мухбири Моника Витлок ҳукуматнинг босими билан мамлакатни тарк этишга мажбур бўлгани айтилади. 
Би-би-си ходимларидан яна олти нафари ҳукумат мулозимлари томонидан сиқувга олинганидан сўнг, Ўзбекистондан бош олиб чиқишга мажбур бўлгани битилади матбуот баёнотида. 
Улардан икки нафари Бирлашган Миллатлар Ташкилоти томонидан қочқин мақомини олишдан ўзга чораси қолмаган. 
Би-би-си Ўзбекистонда ўн йил аввал биринчилардан бўлиб ўз мухбирлик ваколатхонасини очган ахборот воситасидир. 
Бугун ҳам Ўзбекистонда фаолият кўрсатаётган энг катта халқаро радиотелевизион корпорация ҳисобланади. 
Би-би-сига кўра, бу ўз навбатида корпорациянинг Ўзбекистон каби Марказий Осиёнинг муҳим мамлакатида ҳаётнинг барча томонларини эркин ва адолатли ёритиш истагида собит қолаётганидан дарак беради. 
Матбуот баёнотида, Би-би-си ўз журналистларининг адолатли ва холис журнализмнинг энг олий меъёрларига хос фаолият кўрсатаётганини таъкидлайди.
Айни пайтда Би-би-си Ўзбекистон мулозимларидан ўз ходимларининг мамлакатда эркин ва ҳукумат босимлари ҳамда аралашувисиз фаолият юритиши учун кафолат берилишини олқишлаяжагини изҳор этган.
