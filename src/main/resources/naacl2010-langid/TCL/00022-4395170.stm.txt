
  Bu farw Mason Jones tra'n cael triniaeth wedi iddo gael ei wenwyno ag E.coli 
Mae mam bachgen pum-mlwydd oed fu farw wedi iddo gael ei heintio â'r bacteria E.coli wedi dweud fod "rhaid dysgu gwersi" o'r farwolaeth. 
Bu farw Mason Jones, o Deri, ger Bargoed, ar Hydref 4 yn Ysbyty Plant Bryste wedi iddo gael ei wenwyno ag E.coli. 
Dywedodd ei fam, Sharon Mills, wrth BBC Cymru ei bod yn credu y galli marwolaeth ei mab fod wedi ei hosgoi. 
Mason oedd yr unig un i farw wedi'r achosion o E.coli yn y de- ddwyrain a effeithiodd ar 161 o bobl. 
Cafodd yr achos cyntaf ei ddarganfod ar Fedi 18 a phlant a gafodd eu heffeithio'n bennaf. 
Mae'r heddlu a swyddogion iechyd yn dal i ymchwilio i'r achosion a cheisio dod o hyd i ffynhonnell y bacteria. 
Talu teyrnged 
Dywedodd Ms Mills wrth BBC Cymru ei bod yn gobeithio y bydd pobl yn cymryd mwy o ofal o ran glendid bwyd wedi marwolaeth Mason. 
Talodd deyrnged i'w mab oedd yn ddisgybl yn Ysgol Gynradd Deri a dywedodd ei fod yn fachgen "oedd wedi mwynhau bywyd." 
  Dywedodd Ms Mills na feddyliodd erioed y gallai E.coli ladd rhywun 
"Mae hyn yn ysgytwol ac ni all ddigwydd i blentyn arall. Mae'n rhaid i wersi gael eu dysgu o farwolaeth Mason," meddai. 
"Dwi'n gwybod y gallai (y farwolaeth) fod wedi ei hosgoi." 
Dywedodd Ms Mills, sydd â dau fab arall, na allai ddod i delerau â marwolaeth plentyn mor iach. 
"Doedd dim byd yn bod arno, dim ond ei fod wedi bwyta cinio - plentyn diniwed yn bwyta cinio," meddai. 
Dywedodd ei bod wedi gobeithio y byddai Mason wedi gwella o'r gwenwyn bwyd fel ei frawd h n, Chandler. 
Cofiodd am y foment pan ddechreuodd cyflwr ei mab ddirywio. 
"Roedden ni wedi dychryn, digwyddodd mor sydyn ar y dydd Sul hwnnw," meddai. 
'Tymheredd' 
"Roedd ei draed a'i ddwylo fel iâ ac roedd ei gorff yn oer byddwn i ddim wedi meddwl fod gwres arno - ond mae'n debyg fod ei dymheredd yn uchel. 
"Ac roedd ei ben yn wlyb diferol ac roedd yn llithro i mewn ac allan o ymwybyddiaeth. 
  Roedd Mason Jones wrth ei fodd â'i fywyd, meddai ei fam 
"Roedd yn dweud pethau rhyfedd, fel y gallai weld malwod a'i fod yn chwilio am fforc nad oedd ganddo - oherwydd doedd ddim wedi bwyta dim ers dydd Mercher." 
Dywedodd nad oedd hi'n sylweddoli y gallai dal straen 0157 y bacteria fod yn farwol. 
"Wnes i erioed feddwl y gallai rhywun farw o E.coli. Erioed. Roeddwn i wedi clywed am E.coli ac roeddwn i'n credu mai dim ond gwenwyn bwyd oedd e," meddai. 
"Wnes i erioed feddwl y byddai Mason yn marw ohono." 
Dywedodd fod ei mab yn "ddoniol, a golygus iawn, iawn". 
"Roedd yn caru bywyd a dwi'n gwybod y byddai eisiau bod yma nawr. Yn anffodus, dyw e ddim yma." 
