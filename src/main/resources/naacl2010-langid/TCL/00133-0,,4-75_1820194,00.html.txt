
KAAPSTAD. - Hoofregter Pius Langa het gister een van die rasgeskille waarby regter John Hlophe, regter-president van die Wes-Kaap, betrokke is, bygelê op 'n wyse wat, in die hoofregter se eie woorde, "meer as een vertolking van die feite moontlik is".
Die strydbyl oor die voorval waarin Hlophe glo 'n rassistiese opmerking teenoor 'n prokureur, mnr. Joshua Greeff, gemaak het, is begrawe, maar geen uitsluitsel is gegee oor die verskillende weergawes van wat daar gebeur het nie. Geen van die klagteprosedures wat uit die voorval voortspruit, gaan voortgesit word nie.
Langa, wat ná 'n drie dae lange sitting van die Regterlike Dienskommissie (RDK) afgemat voorgekom het, het geen aanduiding gegee van vordering met bewerings dat Hlophe gesê het hy het die geding om die onderrigtaal van die Laerskool Mikro aan regter Wilfred Thring gegee omdat hy "geweet het hy sou dit opf-k" nie. Volgens Langa is geen klagte hieroor ontvang nie.
Die hoofregter het berigte ontken dat adv. Dirk Uijs SC, lid van die Kaapse Balie, 'n klag teen Hlophe ingedien het. Uijs het wel vir Langa ingelig oor die beweerde rassistiese opmerking jeens Greeff, maar nie met die doel om 'n klagteprosedure te laat volg nie.
In 'n mediaverklaring het Langa gesê hy het Sondagaand 'n brief van die voorsitter van die Kaapse Balieraad, adv. Ashton Schippers SC, ontvang wat 'n vertroulike en beëdigde verklaring van Uijs bevat oor Hlophe se beweerde rassistiese uitlating jeens Greeff. Daarvolgens was Uijs, Greeff, Hlophe en waarnemende regter Tandazwa Ndita in Hlophe se kamers om die moontlikheid te bespreek om teen 'n bevinding van Ndita te appelleer. Ndita het 'n kliënt van Uijs en Greeff skuldig bevind. In die bespreking het Hlophe volgens Uijs die aanmerking jeens Greeff gemaak.
Vroeër Sondag, op die gewone vergadering van die hoofde van howe, waar Hlophe teenwoordig was, het Langa in die lig van die mediaberigte oor die voorval wat vroeër die week verskyn het, vir Hlophe gevra of hy sy kant van die saak wil stel. Hlophe het dit gedoen, en ontken dat hy die beweerde rassistiese opmerking gemaak het.
Boonop het Ndita aangedui dat sy vir Greeff verkla het by die Regsgenootskap Kaap die Goeie Hoop omdat sy meen sy reaksie op haar uitspraak was onaanvaarbaar.
Vervolgens het Langa gevra of Uijs se verklaring 'n amptelike klagte teen Hlophe verteenwoordig. Uijs het aangedui dat hy nie 'n amptelike klag wil indien nie. Langa het dus gevra of die betrokkenes hul probleme kan uitstryk in belang van die regbank, die regsberoep en die regspraak.
Dinsdagaand het twee vergaderings dus plaasgevind. Eers het Langa, regter Craig Howie (president van die appèlhof) en die regterpresident van Transvaal, regter Bernard Ngoepe, vergader met Uijs, Greeff, Schippers en een van Uijs se vennote. Daarná het die drie regters vergader met Hlophe.
Die uitslag van die onderhandelings is dat niemand hul weergawes van wat in Hlophe se kamer gebeur het, terugtrek nie, maar dat niemand teen mekaar klagte gaan indien nie. Waarnemende regter Ndita het ook haar klag teen Greeff teruggetrek. 
Op die vraag of hy dink die hantering van die kwessie het gehelp met die toets van bewerings oor rassisme op die regbank, het Langa gesê 'n mens moet wag vir die bevindings van die hoofde van howe oor die kwessie, wat vandeesweek of volgende week verwag word. 
In reaksie het mev. Sheila Camerer, DA-LP en lid van die RDK, Langa geloof om sy moed om die kwessie te takel, en gevra dat almal met hom saamwerk. 
Namens die VF+ het dr. Frik van Heerden gesê geregtigheid het nie geskied nie en 'n geleentheid is verlore.
