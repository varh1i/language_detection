
 
АКШ мамлекеттик катчысы Кондолиза Райстын Бишкектеги Би-Би-Си кабарчысы Султан Жумагуловго берген эксклюзивдик интервьюсу.
---*-*-*---
Би-Би-Си: "Манас" аба майданындагы АКШ аскер базасынын туруу мөөнөтүнө байланышкан ар кандай сөздөргө көз карашыңыз кандай?
Райс: Биз Курманбек Бакиев мырза менен бул маселени талкууладык. Белгилей турган нерсе: биздин күчтөрдүн бул жерде туруу мөөнөтү түбөлүк эмес экенин эки тарап тең аныктап алдык. Бул база Ооганстанда террорчул күчтөргө каршы иш жүргүзгөндүгү үчүн гана кармалып турат. Ошол операция аягына чыккан соң өз күчтөрбүздү чыгарып кетерибизди белгилегим келет. База тагдыры АКШ менен Кыргызстан ортосунда талкуулоо аркылуу чечилмекчи. Негизи бул күчтөрдүн ниети таза жана жакшылык ишке багытталганын жана эки тарапка пайдалуу экенин айта кетет элем.
Би-Би-Си: Өзбек бийликтери Ханабад – Каршиден эларалык коалиция күчтөрүнүн аскер базасын чыгаруу чечимин кабыл алган соң ал базанын бир бөлүгү Кыргызстандын “Манас” аба майданына көчүрүлөт деген имиштер бар, ушуга тактык киргизе аласызбы?
Райс: Менин ишенимимде, АКШ бул жердеги өз күчтөрү менен мындан кийинки да операцияларын толук кандуу ишке ашыруу мүмкүндүгү бар. Ал эми сиз белгилеген окуялардан кийин биз бөлөк өлкөлөр менен сүйлөшүп, алардын аймагы аркылуу учууга уруксат сурадык жана бул жагынан да жакшы натыйжаларга жетиштик деп айталам.
Би-Би-Си: Кыргызстан өзбек качкындарына башкалка берип, алардын үчүнчү өлкөлөргө чыгарылышына шарт түзгөндөн кийин бул эки коңшу ортосунда саясый жана экономикалык алака-катыш көз көрүнө сууй түштү. Атурсун Ташкендин Бишкекке кысымы күчөгөнү тууралу сөздөр жүрө баштады. Айтору, эларалык милдеттери менен катар коңшулук милдеттери да бар Кыргызстан эки оттун ортосунда калчудай көрүнөт. Бул жагдайды АКШ администрациясы өзүнүн Борбор Азия жаатындагы саясатында эске алып жатабы?
Райс: Өзүнүн эларалык милдеттерин аткаруу ар бир мамлекеттин парзы деп эсептер элем. Бул жагынан алганда Өзбекстан өз милдеттерин аткарган жок жана АКШ болсун, дегеле башка эларалык чөйрөдө дебе, өз колдоочуларынан ажырап жатат. Менимче, бул өңүттөн алганда, Кыргызстандын абалы жакшы. Демек, Кыргызстанга жакында кыйла экономикалык жана саясый жардамдар келет деп ойлом. Анын үстүнө Кыргызстандын бүт коңшулары – Кытай, Өзбекстан, ошондой эле Орусия менен дайыма достук алака-катышта турушун биз жактайбыз. Бул жерде Американы же башка өлкөнү тандагын деген маселе жок. Албетте, арким өз регионунда жакшы мамилелерди колдоого кызыкдар. Ошон үчүн биз тандоо маселесин койбойбуз.
