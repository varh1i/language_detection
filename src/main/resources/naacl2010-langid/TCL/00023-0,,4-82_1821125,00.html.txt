
TWEE berigte op die voorblad van Die Burger van Dinsdag 18 Oktober, onderskeidelik oor 'n moord en 'n ligte vonnis weens die verkragting van drie jong kinders, het betrekking.
Ek haal aan: "Du Toit (me. Pixie du Toit, forensiese kriminoloog van Pretoria) het gesê (mej. Jessica) Wheeler se dood kon dalk per ongeluk plaasgevind het."
En uit die tweede berig: "Volgens hom (waarnemende regter Dumisani Zondi) het hy die mediese getuienis en die maatskaplike werker se verslag in ag geneem, wat geen aanduiding gegee het dat die slagoffers permanente letsels opgedoen het nie."
Dit is duidelike simptome van hoe siek ons land geword het in soverre dit menswaardigheid en morele waardes betref. Nog 'n pragtige jong vrou is teen haar sin gemolesteer, en in die proses is sy haar lewe ontneem - "per ongeluk"?
Drie klein kindertjies word deur 'n oupa (na wie hulle opkyk as voorbeeld en as hul "liewe oupa") seksueel misbruik - en daar is "skynbaar geen permanente letsels" nie. En Zondi sê hy sou dieselfde besluit geneem het as dit met sy kleindogter moes gebeur? Mag die liewe Vader ons bewaar en genadig wees! Dis 'n skreiende skande en nog 'n skandvlek op ons land.
Ons seun is ook as baie klein kind jare lank deur 'n gerespekteerde oom seksueel misbruik. Geen permanente letsels nie? Die letsels is subtiel. Die selfbeeld word geskaad. Gesinsverhoudinge word vertroebel en versteur.
Skande en skuldgevoel vreet van binne soos 'n kanker. Lewensvreugde kwyn. Net genade van Bo kan 'n ommekeer bring. En die "manne" wat skuldig is?
Elke man wat hom skuldig maak aan seksuele misdrywe met vroue en kinders behoort summier ontman te word. Hulle is nie werd om "manne" genoem te word nie. Laat hulle die pyn en die vernedering ervaar, wat maar 'n druppel is van dit wat hul onskuldige slagoffers ervaar.
Die feit dat daar nie daadwerklik opgetree word teen skuldiges nie, versterk die publiek se gewaarwording dat Suid-Afrika 'n ware paradys vir misdadigers geword het en dit moontlik nog lank gaan bly. In die proses moet vroue, seuns en meisies daaronder ly.
Miskien is dit tyd dat ons die voorbeeld van Singapoer en sommige ander Oorsterse lande volg? Misdadigers en bendes vlug nie soontoe nie. Hul landswette is duidelik en word daadwerklik streng toegepas. Misdadigers is skaars en die landsburgers beweeg vrylik en sonder vrees voort.
ANONIEM Kenridge 
