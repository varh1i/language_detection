
  Nid yw'r cynlluniau ar gyfer dyluniad y campws newydd yng Nghaerdydd wedi eu penderfynu'n derfynol eto 
Mae Prifysgol Morgannwg wedi cyhoeddi manylion datblygiad gwerth £35m fydd yn cynnwys cynllun i uno gyda Choleg Merthyr Tudful. 
Mae'r cynlluniau'n cynnwys campws newydd sbon yng nghanol Caerdydd fydd yn gartre i'r Ysgol Diwydiannau Creadigol a Diwylliannol newydd o 2007. 
Bydd nifer o'r adeiladau presennol yn Nhrefforest ger Pontypridd yn cael eu huwchraddio 
Dywedodd y brifysgol fod y datblygiad yn rhan o ymgyrch i ehangu'i phresenoldeb yn y cymoedd. 
Mae'r brifysgol, sydd ag 20,000 o fyfyrwyr, a Choleg Merthyr Tudful wedi bod mewn trafodaethau ers dwy flynedd. 
'Cynllun cyffrous' 
Mae'r cynllun wedi cael cefnogaeth y corff addysg Elwa ond bydd cyfnod o ymgynghori â'r cyhoedd cyn ceisio cymeradwyaeth derfynol gan Lywodraeth y Cynulliad. 
Y gobaith yw y gall y sefydliadau uno yn Ebrill 2006. 
Dywedodd yr Athro David Halton, is-ganghellor Prifysgol Morgannwg, y byddai'r uniad yn galluogi'r coleg i fanteisio ar sgiliau ac adnoddau'r brifysgol. 
Dywedodd Howard Jenkins, prifathro Coleg Merthyr Tudful, ei fod yn "gynllun cyffrous iawn" fyddai'n trawsnewid Merthyr Tudful yn "dref prifysgol". 
"Gyda'n gilydd fe wnawn amlhau'r cyfleoedd i addysg bellach ac addysg uwch yn yr ardal, gan sicrhau fod gweithlu medrus ar gael ar gyfer cyflogwyr lleol, gan atgyfnerthu'r buddiannau i fusnesau newydd wrth ail-leoli yn yr ardal," meddai Mr Jenkins. 
Cyrsiau galwedigaethol 
"Mae'r uniad yn gweddu'n berffaith â chynlluniau partneriaeth lleol i sefydlu campws dysgu gydol oes newydd yn y dref." 
Bydd campws newydd y brifysgol yng Nghaerdydd yn cael ei leoli mewn adeilad "wedi ei ailddylunio a'i ailwampio" ger gorsaf reilffordd Stryd y Frenhines. 
Mae disgwyl i'r ysgol agor ym Medi 2007 a bydd yn cynnig dros 40 o gyrsiau galwedigaethol gan gynnwys animeiddio, ffilm, drama a thechnoleg cerddoriaeth. 
Dywed y brifysgol y bydd yn cynnig "amgylchedd hynod gyfoes i ddysgu" gydag adnoddau fydd ymysg y gorau trwy Brydain. 
Nid yw dyluniad yr adeilad wedi ei benderfynu eto. 
"Rydym yn awyddus i gynnig yr amgylchedd gorau posib i'n myfyrwyr ddysgu ynddo a bydd y buddsoddiad hwn yn ein galluogi i wneud hynny, o Ferthyr Tudful i lawr i Bontypridd ac ymlaen i Gaerdydd," meddai'r Athro Halton. 
"Bydd Morgannwg yn gallu cynnig ystod llwyr integredig o gyrsiau fydd yn ateb gofynion myfyrwyr a chyflogwyr gan danlinellu rôl allweddol prifysgolion yn amcanion y cynulliad cenedlaethol o ran adfywiad cymdeithasol, economaidd a diwylliannol Cymru." 
