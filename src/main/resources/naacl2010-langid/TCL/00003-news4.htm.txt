
Nakahanda ang pamunuan ng Philippine National Police (PNP) at Armed Forces of the Philippines (AFP) sa anumang posibleng pag-atake ng grupo ng mga terorista at paggamit ng biological at chemical weapons sa bansa.
Ang paniniyak ay siniguro ng Sandatahang Lakas ng Pilipinas at PNP bilang tugon na rin sa ipinalabas na pahayag ng opisyal ng US counterterrorism official na kinakailangang mapabuti umano ang depensa ng lahat ng bansa laban sa banta ng terorista.
Ayon kay PNP spokesman P/CSupt. Leopoldo Bataoil, tagapagsalita ng PNP, lagi umanong nakaalerto ang lahat ng pulisya sa bansa at patuloy na nagbabantay laban sa mga kahina-hinalang kilos ng anumang grupo na nais na manggulo.
Patunay umano nito ang mga nagkalat na mga nakaunipormeng pulis sa matataong lugar tulad ng malls, bus at sea port terminals gayundin ang mga checkpoints sa mga pangunahing lansangan.
