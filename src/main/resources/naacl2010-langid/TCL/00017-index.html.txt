Perancangan Projek BAGI setiap projek pelbagai input sumber dan kerja diperlukan. Semua input itu perlu dipecahkan sama ada mengikut jenis dan kumpulan kerja, lokasi kerja atau berdasarkan turutan pelaksanaan kerja itu. Dengan demikian kerja itu boleh dirancang sebagai satu unit dalam keseluruhan perancangan projek. Contohnya dalam pembinaan sebuah rumah, kerja yang perlu dilaksanakan boleh dipecahkan seperti berikut; kerja pembinaan asas tapak atau cerucuk, binaan rangka konkrit, binaan bumbung, binaan komponen seni binaan seperti dinding bata, kerja lepaan dinding, pemasangan tingkap, pintu dan sebagainya, kerja tukang paip, kerja elektrik, pemasangan “iron mongeries” dan mengecat. Selepas pecahan struktur kerja disediakan, ia perlu dijadualkan mengikut turutan kemudian berdasarkan proses pelaksanaan munasabah. Susunan ini boleh dibuat dalam bentuk Gantt Chart (Bar chart) yang menjelaskan turutan aktiviti, tempoh dan tarikh mula serta siap dari mula hingga akhir projek. Pilihan Kaedah Pelaksanaan Dan Bentuk Kontrak Pembinaan Ada pelbagai cara mengikat kontrak pembinaan. Penulis cuma mahu membincang tiga cara mudah di sini. Katakan anda ingin membina sebuah rumah. Lukisan reka bentuk seni bina dan kejuruteraan disiapkan arkitek dan jurutera. Pilihan pertama ialah anda membuat kontrak binaan secara “lump sum” iaitu pihak pemborong memberi harga tawaran secara menyeluruh untuk membina mengikut lukisan termasuk bekalan bahan dan sebarang peralatan yang dinyatakan dalam lukisan dan spesifikasi. Spesifikasi perlu menjelaskan tahap kualiti yang dikehendaki. Tempoh masa penyiapan perlu dijelaskan. Perlu diingatkan bahawa kaedah bagaimana bayaran kemajuan dibuat perlu juga dijelaskan di dalam kontrak. Biasanya bayaran kemajuan dibuat secara berkala, katakan sebulan sekali, mengikut kemajuan pembinaan yang dicapai. Ada juga kes yang mana bayaran pendahuluan dibuat dan pemborong menghilangkan diri bersama wang itu. Anda boleh membayar kepada pemborong nilai bahan yang telah dibawa ke tapak bina untuk membantu aliran tunai pihak pemborong, jika pemborong menghilangkan diri, anda masih mempunyai bahan binaan yang masih boleh digunakan. Pilihan kedua anda membayar upah untuk keseluruhan kerja pembinaan kepada pemborong supaya beliau membina mengikut lukisan tetapi anda membeli bahan binaan sendiri. Kaedah ini menuntut anda menguruskan proses perolehan bahan merangkumi mencari dan merundingkan harga bahan binaan yang hendak dibeli. Satu kelemahan kaedah ini ialah pihak pemborong tiada galakan untuk berjimat. Anda perlu cekap menyelia kerja pemborong supaya kejadian sedemikian tidak berlaku. Pilihan ketiga ialah membeli bahan dan seterusnya mengupah pekerja membuat kerja mengikut bidang kemahiran dengan membayar upah kerja secara gaji hari atau secara lump sum untuk kerja berkaitan. Biasanya kaedah ini lebih murah tetapi anda perlu mempunyai pengetahuan teknikal untuk mengurus dan menyelia kerja pembinaan. Anda boleh mendapatkan khidmat perunding profesional untuk menguruskan semua kerja ini untuk anda. Oleh Prof Madya Ir Sodri Ariffin Penulis ialah Pensyarah Pusat Pembangunan Usahawan (MEDEC), UiTM, emel: sodri270@salam.uitm.edu.my.
