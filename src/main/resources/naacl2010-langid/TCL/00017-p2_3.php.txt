
เมื่อเวลา 16.15 น. วานนี้ ( 25 ต.ค. ) พ.ต.ท.คมสันต์ มาศิริ สารวัตรเวรสภ.ต.คลองวาฬ อ.เมืองประจวบคีรีขันธ์ รับแจ้งมีเหตุยิงกันตายที่บ้านเลขที่ 184 /5 ซอยโรงมัน เขตเทศบาลตำบลคลองวาฬ จึงพร้อมด้วย พ.ต.ท.พิทยา มหัตกีรติ รอง ผกก.หน.สภ.ต.คลองวาฬ พ.ต.ท.สมาน แอนโอนอารี สวป.และมูลนิธิสว่างประจวบธรรมสถาน ไปตรวจสอบ 
ในที่เกิดเหตุพบศพนางรัตนติมา เปลี่ยนเหมาะ อายุ 39 ปี อยู่บ้านเลขที่ 31/2 หมู่ 5 ต.บางเก่า อ.ชะอำ จ.เพชรบุรี เจ้าแม่เงินกู้รายใหญ่ใน ต.คลองวาฬ และเป็นญาติกับเจ้าของบ้านดังกล่าว นอนตายหน้าคว่ำจมเลือดใกล้กับรั้วบ้านด้านใน สภาพศพถูกยิงด้วยปืน 11 มม. เข้าราวนมซ้าย 3 นัด แก้มขวา และชายโครงซ้าย แห่งละ 1 นัด รวม 5 นัด ในที่เกิดเหตุพบปลอกกระสุนปืนขนาดดังกล่าวตกอยู่ 3 ปลอก ตรวจค้นในตัวพบเงินสด 5,170 บาท สร้อยคอทองคำหนัก 3 บาท พร้อมพระเลี่ยมทอง 1 องค์ สร้อยข้อมือทองคำหนัก 5 บาท แหวนทอง 2 วง จึงเก็บไว้เป็นหลักฐาน 
จากการสอบสวนปากคำ นางวัชรี แดงวิลัย อายุ 42 ปี เจ้าของบ้านทราบว่า ก่อนเกิดเหตุผู้ตายได้มาหาที่บ้าน ระหว่างนั้นนายสมโพช เปลี่ยนเหมาะ อายุ 42 ปี อยู่บ้านเลขที่ 104 หมู่ 2 บ้านหนองหิน ต.คลองวาฬ เจ้าของเรือประมงชายฝั่ง ซึ่งเป็นสามีของผู้ตายได้โทรศัพท์มาหา ผู้ตายได้บอกให้ตามมาพบที่บ้านที่เกิดเหตุ ต่อมาไม่นานนายสมโพชได้ขี่รถ จยย.มาถึง โดยมีอาการเมาสุรา ตะโกนเรียกผู้ตายให้ออกไปพูดคุยกันสองต่อสองในซอยข้างบ้าน ขณะที่ผู้ตายเดินออกไปหานายสมโพชได้ชักปืนออกมาจ่อยิงผู้ตายเสียงดังสนั่นหวั่นไหว จนผู้ตายล้มฟุบจมเลือดเสียชีวิตคาที่ นายสมโพชจึงถือปืนวิ่งไปขึ้นรถ จยย.ฮอนด้า สีแดง ไม่ทราบทะเบียน ขี่หลบหนีไป หลังหายตกใจตนจึงรีบโทรแจ้งตำรวจ 
ส่วนสาเหตุการสังหารโหดเมียตัวเองครั้งนี้ เจ้าหน้าที่ตำรวจสันนิษฐานเบื้องต้นว่า น่าจะเกิดจากความมึนเมาของสามีและมีความหึงหวงเป็นทุนเดิมอยู่ก่อนแล้ว โดยนายสมโพชระแวงว่าผู้ตายจะมีชายอื่นมาติดพัน ซึ่งก่อนหน้านั้นทั้งคู่ได้มีปากเสียงกันอย่างรุนแรงในเรื่องความหึงหวงบ่อยครั้ง ทั้งที่อยู่กินกันมานานแล้วจนมีลูกชาย-หญิงรวม 2 คน ประกอบกับนายสมโพชเป็นคนอารมณ์ร้อน ยิ่งเวลาดื่มเหล้าเมาแล้วมักมีเรื่องอยู่เป็นประจำ โดยก่อนหน้านี้นายสมโพชได้ใช้มีดฟันเพื่อนชาวประมง ขณะนั่งดื่มเหล้าด้วยกันจนถึงแก่ความตาย ต่อมาได้จ่ายเงินค่าเสียหายให้กับญาติผู้ตายจำนวน 200,000 บาท เพื่อขอยุติคดี เหตุเกิดในท้องที่ สภ.ต.คลองวาฬ เมื่อ 5 เดือนที่ผ่านมา หลังจากคดีสิ้นสุดได้ไปบวชพระที่วัดห้วยยาง อ.ทับสะแก จ.ประจวบคีรีขันธ์ และเพิ่งสึกออกมาได้เพียงวันเดียวก็มาก่อเหตุสยองฆ่าเมียตัวเองขึ้นดังกล่าว ซึ่งเจ้าหน้าที่ตำรวจจะได้ติดตามมือปืนอารมณ์ร้อนรายนี้มาดำเนินคดีต่อไป
ข่าวหน้าใน ข่าวการเมือง ข่าวเศรษฐกิจ ข่าวการศึกษา ข่าวกทม. ข่าวต่างประเทศ ข่าวสังคม-สตรี ข่าววิทยาการ ข่าวเกษตร ข่าวกีฬา ข่าวบันเทิง คอลัมน์ 
