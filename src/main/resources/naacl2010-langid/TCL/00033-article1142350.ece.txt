Men det er ikke mange nordmenn som har de helt spesielle kvalifikasjonene som kreves for å få denne jobben. Kanskje bare én?
- De må ha en eller annen i kikkerten, utbryter Høyre-leder Erna Solberg. - Det ser nesten ut som de har plukket ut en på forhånd.
Stillingen som nå utlyses, er en spesialrådgiver-stilling ved internasjonal avdeling på Statsministerens kontor. Arbeidsoppgavene blir å følge opp Norges engasjement for vaksinering - særlig i forhold til vaksinefondet GAVI, der statsminister Jens Soltenberg har vært sterkt engasjert. Lønnen er grei, opp mot 800 000 kr.
Norge er forpliktet til å betale 300 mill. kr. årlig til GAVI frem til 2010. Denne bevilgningen håndteres av UD. Opposisjonspolitikere på Stortinget stusser derfor over at Stoltenberg nå vil legge et oppfølgingsansvar til Statsministerens kontor.
Uklare linjer? 
- Uvanlig, kommenterer Solberg. - Det bryter med den tradisjonelle oppdelingen mellom fagdepartement og Statsministeren kontor. Det blir en krevende grenseoppgang mellom dem som har det faglige ansvar i departementet, og spesialrådgiveren. Det kan fort bli litt uklare kommandolinjer.
Hennes partifelle, tidligere utenriksminister Jan Petersen, reagerer på lignende vis: - Det er litt pussig å legge operative oppgaver til Statsministerens kontor. Man må være oppmerksom på de uklarheter det skaper i forhold til UD.
Fr.p.s utenrikspolitiske talsmann Morten Høglund bruker uttrykk som "uvanlig" og "underlig". - Det er unaturlig i forhold til den måten vi har prøvd å plassere ansvar for slike spørsmål på, sier han. - Kjell Magne Bondevik var også en person med mye internasjonalt engasjement. Men han gikk aldri til det skritt som Stoltenberg har gjort her.
Står fritt. 
Alle understreker samtidig at Stortinget tradisjonelt lar Regjeringen stå fritt til å organisere sitt eget arbeid. Og Solberg tilføyer at hun ikke har noe imot et sterkere Statsministerens kontor, slik det er i flere andre land.
Når det gjelder utnevnelsen, går spekulasjonene klart i retning av Tore Godal, som har vært rådgiver i WHO og som nylig gikk av som direktør i GAVI.
Stoltenberg var i går opptatt med Nordisk Råd på Island og besøk av den tyske forbundskansler Gerhard Schröder. Hans informasjonssjef Øivind Østang sier det er to grunner til utlysningen: - Stoltenberg har hatt et engasjement for denne saken i mer enn fire år. Det er viktig for ham at stillingen er i hans stab, så hans arbeid for å gi Norge en sentral plass i dette arbeidet kan understøttes. For det andre, sier Østang, berører feltet både UD og Helsedepartementet, og det er naturlig at Statsministerens kontor, som samordningsorgan, har saken.
Når det gjelder frykten for uklare kommandolinjer, svarer Østang at kontorets internasjonale avdeling har lang erfaring i å håndtere saker som sorterer under UD.
 
 Tips en venn Skriv ut  Bli abonnent 
  
 Søk i våre artikler
