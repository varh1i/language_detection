LONDON: Saintis Britain berharap dapat mengurangkan ancaman selesema burung besar-besaran dengan memulakan projek menghasilkan ayam kebal – yang genetiknya diubahsuai bagi membolehkannya melawan virus maut. Edisi internet akhbar Times melaporkan, saintis terbabit mengubah genetik ayam bagi membolehkannya lebih kebal terhadap ancaman virus maut H5N1 yang menyerang kebanyakan ladang ternakan di Asia. Menerusi cara itu, penyelidik berkenaan berharap dapat menggantikan bekalan ayam sedia ada dengan ayam kebal terbabit. Malah, teknik itu dikatakan dapat memberikan perlindungan terhadap mana-mana jenis selesema lain yang boleh merebak kepada manusia dan mencetuskan wabak besar selesema seperti yang berlaku pada sebuah ladang Belanda pada 2003 yang membabitkan virus kecil H7. Seandainya ayam sedia dapat digantikan dengan ayam kebal itu, ia sekali gus dapat mengalihkan virus maut itu dan menyukarkannya dijangkiti manusia dan mencetuskan wabak besar-besaran. Mengikut laporan itu, pasukan penyelidik yang diketuai Laurence Tiley, profesor Molekul Virologi Universiti Cambridge dan Helen Sang dari Roslin Institute, sudah menunjukkan hasil positif apabila sel ayam boleh dilindungi daripada ancaman selesema itu dengan memasukkan kepingan kecil bahan kejuruteraan genetik. Penyelidik berkenaan kini sedia memulakan prosedur sama ke atas telur dan uji kaji pertama dalam masa beberapa minggu ini. Namun, apa yang menyedihkan, sebarang pencapaian itu disifatkan masih lewat bagi memberi kesan kepada penularan wabak H5N1 sekarang. Jika teknik itu berjaya sekali pun, ia memakan masa beberapa tahun sebelum dapat digunakan pengusaha ladang selain berdepan halangan sekatan selain mendapat sokongan orang ramai. – Agensi 
