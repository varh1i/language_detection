Azərbaycan mətbuatının icmalı 17/10/05 – 23/10/05
•Baş tutmayan qayıdış
•Hakimiyyətin əksinqilabi gedişləri
•Rəsul Quliyev həftəsi
Otən həftə Azərbaycanın siyasi həyatında önəmli hadisələr baş verdi. Başa vurduğumuz həftənin siyasi səhnəsindəki qəhrəmanı isə Azərbaycan Demokrat Partiyasının (ADP) sədri, eks-spiker Rəsul Quliyev oldu. Bir neçə gün öncə, o elan etdi ki, xüsusi reyslə oktyabrın 17-də Bakıya dönəcək. 
Bu bəyənat Azərbaycan hökuməti, xüsusilə də güc strukturları tərəfindən birmənalı qarşılanmadı. Daxili İşlər Nazirliyi və Baş Prokurorluq Beynəlxalq Hava Limanında Quliyevı həbs etmək üçün bütün imkanlarını səfərbər etdi. 
Həmin gün "AZAL" Dövlət Konserninin rəhbəri Cahangir Əsgərov hava limanında jurnalistlər üçün brifinq keçirərək bəyan etdi ki, ADP sədrini Bakıya gətirən təyyarənin yerə enməsinə icazə verilib. Ancaq icazədən bir necə dəqiqə sonra təyyarədən cavab gəlib ki, uçuş təxirə salınır.
Hadisələri diqqətlə izləyən yerli mətbuat həftə ərzində Quliyevin Ukraynada həbsi, onun ekstradisiyası haqda danışıqların başlaması, Britaniyanın London Executive Aviation aviaşirkətinin Əsgərovun dediklərini təkzib etməsi, ADP sədrinin Ukrayna məhkəməsinin qərarı ilə sərbəst buraxılması, və yenidən Londona qayıtması ilə bağlı operativ və informasiya xarakterli müxtəlif yazılarla zəngin olub.
Hadisələrə baxışlar da birmənalı olmayıb. "Azadlıq" qəzetində "Azadlıq müharibəsi" sərlövhəsi altında dərc olunan məqalədə bildirilir ki, "Quliyevin Azərbaycana dönəcəyindən hədsiz narahatlıq keçirən və bu üzdən də hücuma hazırlaşan iqtidar bütün imkanlarını səfərbər etmişdi və bütün silahlı qüvvələr hazırlıq vəziyyətinə gətirilmişdi. Ən qəribəsi odur ki, Quliyevi həbs etmək üçün onu gözlədiklərini iddia edən iqtidar onun ölkəyə qayıtmasının qarşısını almaq üçün hər vəchlə çalışırdı".
Qəzet yazır ki, "əlli mindən çox silahlı qüvvə ilə xalqın üzərinə yeriyən hakimiyyət Azərbaycan vətəndaşlarının Azadlıq mücadiləsi uğrunda apardığı savaşın önündə bir daha öz zəifliyini nümayiş etdirdi". 
Qəzet müxbiri ilə söhbətində isə Müsavat başqanı İsa Qəmbər söyləyib ki, "Rəsul Quliyevin təyyarəsinin Bakıya enməsinə icazə verməməklə iqtidar "Azadlıq" blokunun nüfuzundan qorxduğunu göstərdi". 
ADP sədrinin birinci müavini Sərdar Cəlaloğlu isə qəzetə müsahibəsində bəyan edib ki, səfər ərəfəsində yaradılan ajiotajın əsas məqsədi Quliyevi ölkəyə buraxmamaq idi. "Hakimiyyət ADP sədrinin hətta həbsxanada belə Azərbaycanda olmasından çox narahatdır", Cəlaloğlu deyib. 
"Olaylar" qəzetinin təbirincə isə, müxalifətin radikal qanadı daha bir oktyabr fiaskosuna uğradı. Qəzet yazır: "Rəsul Quliyevin gəliş variantı ortaya atılandan sonra "Azadlıq" blokunun həmtəsisçisi İsa Qəmbərin ABŞ, Böyük Britaniya və Türkiyə rəhbərlərinə müraciəti yayıldı. Bü müraciət əslində labüd məğlubiyyəti görüb, psixoloji diskomforta gətirən siyasi qüvvənin acizanə yalvarışları idi".
"Ayna-Zerkalo" qəzetinin siyasi icmalçısı Rauf Mirqədirov "Bakı Xəbər" qəzetinin müxbiri ilə söhbətində təəsüflə qeyd edib ki, son günlər baş verən hadisələr hakimiyyətdə dəmir əl tərəfdarlarının və ifrat barışmaz kurs tərəfdarlarının "qələbəsinə" bənzəyir. Qəzet həmçinin dünya mətbuatında bu hadisələrlə bağlı dərc olunmuş yazılara da yer ayırıb.
Rus dilində nəşr olunan "Realnı Azerbaydzhan" qəzeti yazır ki, 17 Oktyabr hadisələri Azərbaycanın siyasi həyatında böyük əhəmiyyət kəsb etdi. Qəzet iddia edir ki, bəzi müxalifət nümayəndələri bunu hakimiyyətin müxalifətlə dialoqa getmək iqtidarında olmadığını göstərdiyini bildirir.
Qəzetə müsahibəsində müstəqil politoloq Zərdüşt Əlizadə deyib: "Son hadisələr bir daha hakimiyyətin zəifliyini göstərdi. Bir nəfərə qarşı bu qədər hərbi qüvvə göndərməklə, hakimiyyət bir daha göstərdi ki, o tamamilə cəmiyyətin dəstəyindən məhrumdur. Hesab edirəm ki, baş verənlər Quliyevin reytinqinə təsir etməyəcəkdir. Cunki o, digər muxalifətçilər arasında indi daha güclü siyasətçidir".
Lakin eyni qəzetə müsahibəsində Yeni Azərbaycan Partiyası Siyasi Şurasının üzvü Aydin Mirzəzadə bilidirib ki, hərbi texnikanın istifadəsi heç də insan haqlarının pozulması demək deyil. Cünki xalq özü onun təhlükəsizliyini təmin etmək funksiyasını hökümətin üzərinə qoymuşdur. Lakin bunu necə həyata keçirməyi hökümət özü müəyyənləşdirir. 
"Öz adımdan demək istəyirəm ki, Rəsul Quliyev və digər cinayətkarlar gec-tez öz layiqli cəzalarına çatacaqlar", - deyə Mirzəzadə bildirib. 
Bu arada hökümət qəzetləri prezident İlham Əliyevin Azərbaycanda səfərdə olan ABŞ mətbuat nümayəndələri ilə ölkədəki son hadisələr, seçkilər, burada inqilabın baş vermə ehtimalının nə qədər real olması və sair məsələlərə dair münasibətini açıqlayan müsahibəsini dərc etmişdir.
Hakimiyyət böhranı yoxsa inqilab?
Ötən həftə Rəsul Quliyevin baş tutmayan qayıdışı fonunda Azərbaycan daha maraqlı hadisələrin şahidi oldu. İqtisadi inkişaf naziri Fərhad Əliyev, onun qardaşı, Azpetrol şirkətinin rəhbəri Rafiq Əliyevin, səhiyyə naziri Əli İnsanovun öz vəzifələrindən azad edilərək ölkədə çevriliş emək cəhdində ittiham olunaraq həbs edilməsi cəmiyyətdə geniş rezonans doğurdu.
"Ayna" qəzeti bununla bağlı yazır: "Rəsul Quliyevin Azərbaycana qayıdışının gerçəkləşməməsini iqtidarın xeyrinə ciddi dönüş kimi xarakterizə edərək 6 noyabr seçkilərində bunun rəsmiləşdiriləcəyini vurğulayanlar hadisələrin bu qədər dinamik və sürətlə baş verəcəyini təxmin etmirdilər. Bu baxımdan dövlət başçısının iqtisadi inkişaf naziri Fərhad Əliyevi vəsifəsindən kənarlaşdırması, onun yerinə Dövlət Qiymətli Kağızlar Komitəsinin sədri Heydər Babayevi təyin etməsi barədə qərarını İlham Əliyevin hakimiyyətdə olduğu müddətdə ən ciddi addım saymaq olar."
Qəzet yazır ki, Fərhad Əliyevin müxalif liderlərlə birgə dövlət çevrilişinə cəhd etməsi barədə ittihamlar müxalif düşərgədə birmənalı şəkildə rədd edilməklə yanaşı, məhz iqtidardaxili hesablaşma kimi xarakterizə olunmaqdadır.
"Ayna" əlavə edir ki, Yeni Siyasət blokunun həmtəsisiçisi Etibar Məmmədov Fərhad Əliyevin həbsini "ölkədə korrupsiyanın rəmzinə çevrilmiş şəxsin normal aqibəti kimi" dəyərləndirərək, onunla heç vaxt bir sırada olmayacağını bildirsə də, Liberal Partiyasının təmsilçisi Əvəz Temirxan sabiq nazirin özünü qorumaq üçün müxalifətə keçməsini zəruri hesab etdiyini vurğulayıb. 
ADP sədrinin muavini Sərdar Cəlaloğlu isə "əli xalqın qanına batmamış, dövləti cinayət törətməmiş istənilən şəxsin müxalif düşərgədə normal qarşılanacağını və hətta öncüllərdən olacağını" bildirib.
Qəzetin digər bir sayında isə bildirilir ki, ölkə prezidentinin ən azı Rusiya və ABŞ kimi bölgədə nüfuz baxımından seçilən dövlətlərin rəyini nəzərə almadan bu cür ciddi həbslər aparması inandırıcı görünmür. Çünki işdən azad olunaraq həbs olunanlar hansısa məmur yox, ətrafında xeyli sosial baza toplamış şəxslərdir. Təbii ki, həbslər həmin sosial bazanın ən azı bir hissəsinin məcburən müxalif düşərgəyə keçməsi deməkdir ki, bu da əlverişli şəraitdə "Azadlıq" blokunun qələbə şansının artması demək olardı. 
Lakin qəzet yazır ki, geosiyasi şəraitin məhz müxalifətin əleyhinə olduğu hiss olunmaqdadır. Yalnız hadisələrin iki aspektdə - ABŞ və Qərbin birmənalı şəkildə demokratiya və insan azadlıqlarının təminatını tələb etməsi və Cənubi Azərbaycan məsələsinin ABŞ - İran münaqişəsi baxımından xüsusi əhəmiyyət kəsb etməsi - inkişafı iqtidarın manevr imkanlarını daraldaraq müxalifətin ciddi geosiyasi dəstək əldə etməsinə imkan verərdi. 
"Ayna" yazır ki, gerçəklik hər iki istiqamətdə baş verənlərin müxalifətə yaxşı heç nə vəd etmədiyini göstərir. Azərbaycanda nəinki ABŞ - Rusiya qarşıdurması müşahidə olunur, əksinə pərdəarxasında hər iki dövlətin müəyyən razılaşma əsasında hərəkət etdikləri hiss olunur. Bu mülahizəni təsdiqləyən faktlar barədə. 
"İlk öncə, ABŞ-ın Azərbaycanın cənubunda radiolakasiya sistemi yaratmasının Rusiya tərəfindən susqunluqla qarşılanması fonunda Ruşaylonun başçılıq etdiyi MDB müşahidəçilər missiyasının da ABŞ və Qərb tərəfindən susqun qarşılanmasını vurğulamaq istərdik. Digər mühüm bir fakt oktyabrın 15-də ABŞ dövlət katibi Kondoliza Raysın gözlənilmədən Moskvaya səfər edərək Putinlə görüşməsidir".
Həmin görüş zamanı İranın "dinc" atomdan istifadə haqqı vurğulanmaqla yanaşı, nüvə silahına malik dövlətlərinin sayının artmamasının zərurəti də vurğulanmışdı. Rusiya üçün geniş manevr imkanı yaradan bu formul, İraq "bataqlığından" qurtula bilməyən ABŞ-ın rəsmi Tehranla münasibətləri münaqişə həddinə çatdırmaqda maraqlı olmadığına də dəlalət edir.
Digər bir tərəfdən, hələ iyul ayının sonlarında Bakıya səfər etmiş ABŞ-ın sabiq dövlət katibi Madlen Olbraytın İlham Əliyevə vəzifədən uzaqlaşdırılması gərəkli olan məmurların siyahısını təqdim etməsi barədə informasiyalar səslənmişdi. Son həbslər dalğası bu siyahının mövcudluğu faktını daha da inandırıcı etməkdədir, "Ayna" yazır.
"Gun Səhər" qəzeti "Qeyri-peşəkar formada həyata keçirilən şou" adlı məqalədə Azərbaycan Xalq Cəbhəsi Partiyasının müavini Fuad Mustafayev bu hadisələri hakimiyyətdaxili gruplaşmaların arasında gedən mübarizənin açıq müstəviyə çıxması və həmin qruplaşmların bir neçəsinin məğlubiyyəti kimi dəyərləndirir.
"Fərhad Əliyev daha çox qərbyönümlü nazir və ritorik də olsa, islahat tərəfdarı kimi, korrupsiyaya, iqtisadi inhisarçılığa qarşı çıxış edirdi. Azərbaycan hakimiyyəti bu sərəncamlarla nazirlərin qismində mümkün elektoral bazasını itirdi. Bunlar İlham Əliyevin islahatlara meylli olmadığını nümayiş etdirir", Mustafayev bildirib.
Cəlaloğlu isə həbs olunan məmurların Rəsul Quliyevlə hər hansı əlaqəsini təkzib edib.
"Bas verən hadisələr hökumətdə qrup maraqları uğrunda döyüşdür. Hər biri istəyir ki, parlamentə öz adamlarını yerləşdirsin. Mən tam məsuliyyətimlə deyirəm ki, nə Nicat Quliyevin, nə Fikrət Yusifovun, nə də Fərhad və Rafiq Əliyevlərin Rəsul Quliyevlə əlaqəsi yoxdur", Cəlaloğlu "Gün Səhərə" söyləyib. 
"Azadlıq" qəzeti isə Turan informasiya agentliyinin eksperti Zəfər Quliyevə istinadən yazır ki, baş verənlər yeni siyasi kursun prezentasiyasıdır və ehtimal ki, Qərb yeni siyasi xətti izləyir, təhlil edir və buna qarşı başqa bir ssenari hazırlayır. 
Digər bir sayında qəzet bu addımları Əliyevin hakimiyyətdə olduğu müddətdə etdiyi ən gözlənilməz manevr adlandırıb.
"Yeni Musavat" qəzetinə musahibəsində isə İlham Əliyev komandasının üzvü kimi tanınan deputat Anar Məmmədxanov bildirib ki, prezidentin bu addımı inqilabdır və o, göstərdi ki, hər şeyi vaxtında edir.
Bu fikiri inkişaf etdirən rusdilli "Exo" qəzetinin təbirincə, çoxlarının mitinqlərdə səsləndirdiyi və qəzetlərdə yazdığı "narıncı inqilab"ı prezident Əliyev etdi və radikal müxalifətdən olan opponentlərini pis vəziyyətdə qoydu. Onlar üçün bu addımları alqışlamaq çətindir.
"Yeni Azərbaycan" və "Xalq" qəzetləri Fərhad Əliyev və Əli İnsanovun YAP sıralarından xaric edilməsi barədə informasiya, Baş Prokurorluq, Milli Təhlükəsizlik və Daxili İşlər Nazirliklərinin Əliyev və İnsanov haqqında xüsusi məlumatını dərc edib.
"Yeni Azərbaycan" qəzetində "Xalq Azərbaycan prezidentinin qətiyyətli addımlarını dəstəkəyir" sərlövhəli yazıda millət vəkilləri Əliməmməd Nuriyev, Mais Səfərli, Zahid Oruc, Nizami Cəfərov, Fəzail Ağamalı,Vaqif Səmədoglu prezidentin addımını dəstəkləyir və umidvar olduqlarını bildirirlır ki, Azərbaycan dövlətçiliyinə qarşı yönəlmiş bütün cəhdlərin qarşısı alınacaq.
İcmalı hazırladı Vəfa Zeynalova
BBC Monitorinq Baki
