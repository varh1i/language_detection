
AS 'n jong opvoeder het ek ná sewe jaar in die onderwys besluit om halt te roep. Ná sewe jaar is ek - met drie tersiêre kwalifikasies, waaronder twee grade - steeds op salarisskaal 1 vir posvlak 1-opvoeders. Ek het geen benul hoe 'n mens die leer in hierdie verband klim nie - terwyl daar 16 salarisskale op dié vlak is! Wat ek wel weet, is dat ek nie permanente verblyfreg op dié vlak wil hê nie.
Die gebrek aan sinvolle en noodsaaklike salarisprogressie en bevordering binne my professionele milieu het dus veroorsaak dat ek van die hand na die mond leef en deur selfs halfgeskoolde werkslui ingehaal en verbygesteek word. Wat 'n vermorsing van studie-ure en die daarmee gepaardgaande afbetaling van studieskuld.
My tweede rede vervat egter my grootste grief - die onderwysdepartement en sy outokratiese en eenogige implementering van programme en protokols. Pleks van protesoptogte vir betekenislose salarisverhogings waarvoor 'n dag se geld verhaal word, en opvoeders sodoende in groot mate self hul verhogings subsidieer, is dit vir my belangriker dat ons groter waarde heg aan die beskerming van ons professionele gewete.
Ons weet die kinders ly skade, want baie van die programme is eksperimenteel en nie weldeurdag nie; dit skep verwarring en frustrasie by opvoeders en leerders, terwyl die sogenaamde revolusionêre waarde daarvan heel dikwels oorskat word.
So aan die onderwysowerhede: Ek wil nie die res van my lewe 'n hoogs opgeleide, hoogs onderbetaalde slaaf en proefkonyn van oorbetaalde, kortsigtige pennelekkers wees nie. Dit is erg genoeg dat ek ná soveel jare weens my onbeweeglikheid op die salarisleer min of meer dieselfde as beginner-opvoeders verdien: My ervaring en pionierswerk met betrekking tot die implementering van die vele nuwe programme ten spyt. En volgende jaar wag die nuwe "kursus" vir die gr. 10's . . .
Ten slotte dan 'n stukkie raad aan voornemende opvoeders en huidige studente: Daar is geen beter vervulling as om van waarde te wees vir en geag te word deur dankbare leerders wanneer jy alle grense verskuif het om hulle te help nie. Dis net jammer dat die roepingsideaal alleen nie die pot aan die kook hou en jou selfwaarde handhaaf of verhoog nie. Hou dit in gedagte voor jy goedsmoeds jou kop in 'n byenes steek. 
Trivia, Wynberg 
