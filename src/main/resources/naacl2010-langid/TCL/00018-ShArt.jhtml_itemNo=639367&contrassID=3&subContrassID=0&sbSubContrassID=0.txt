ארקדי גיידמק ממשיך לחפש מאמנים בכירים לבית"ר ירושלים. עד מחר (שלישי) אמור יורי סיומין לתת תשובה סופית האם הוא ממשיך בתפקידו כמאמן נבחרת רוסיה. במידה וכן, ימשיכו טון קאנן וגיא עזורי להיות אחראים על הקבוצה מבחינה מקצועית. מי שיהיה אחראי על צירוף שחקנים חדשים לקבוצה הוא דמיטרי סיליוק, שעובד בצמוד לקאנן. 
קאנן, שמונה שלשום רשמית ליועץ המקצועי של גיידמק בבית"ר, אמר כי בשלב זה הוא לא יבצע שינויים בסגל, אולם במידה וירצה לחזק את הקבוצה, הוא לא יוכל לעשות זאת על דעת עצמו וייצטרך לפנות לסיליוק בעניין. 
קאנן פתח אתמול רשמית את דרכו בבית"ר, כשהציג את עצמו בפני השחקנים במלון הילטון בעיר. "מעתה והלאה אהיה היועץ האישי של גיידמק בכל הקשור לנושאים המקצועיים", אמר ההולנדי. "מהיום הדברים יהיו שונים. אתם תתאמנו הרבה יותר ותעשו הרבה יותר. תהיה יותר משמעת. מחוץ למגרש אני מבקש שתקראו לי מר קאנן, באימון אני רוצה שתקראו לי קואץ'. אני לא רוצה לשמוע שחקנים שמדברים אחד על האחר בתקשורת. תהיו חכמים ותשקלו כל מלה שאתם אומרים". 
קאנן פירט את החזון שלו: "ננסה להפוך את בית"ר לקבוצה טובה יותר. קבוצה שלא תצליח רק בארץ אלא גם באירופה. אבל צריך לזכור שרומא לא נבנתה ביום אחד, וכך גם בית"ר". קאנן אמר כי בתקופה הקצרה שלו בארץ הוא ראה שמדובר "במועדון גדול עם אוהדים מאוד רגשניים. זה מועדון שחשוב להרבה אנשים והוא מזכיר לי את פיינורד". 
למי שלא הבין את ההקבלה, הוסיף: "לא מהבחינה המקצועית, אלא במה שיש מסביב". לשאלה מה הוא חושב על עזורי ואיך הם יעבדו בצוותא, הבהיר קאנן: "אני וגיא נעבוד ביחד. אנחנו בוטחים זה בזה וזה מאוד חשוב. אהבתי את הדרך בה עזורי חושב על המשחק. כשעזבתי, גיא אמר לי כי הוא מקווה שאני אחזור לכאן כדי שנעבוד יחדיו. אני מבקש מכם שלא תתעסקו כל הזמן בשאלה מי מחליט מה. השחקנים הם אלו שיחליטו מה יהיה". 
קאנן הפתיע את העיתונאים כשפנה אליהם ואמר: "אנחנו צריכים אתכם העיתונאים. אם בית"ר תצליח כולם ירוויחו וגם אתם. אנחנו לעולם לא נשקר לכם, ואני מקווה שנכבד אחד את השני וככה כולנו נהנה". 
כאשר נשאל קאנן מה יקרה במידה ויגיע מאמן, הוא לא נבהל: "בית"ר לא יכולה לחכות. אנחנו לא יכולים לחכות. מי שמקבל את ההחלטות הוא זה שייקבע מתי יגיע המאמן ומי הוא יהיה. בכל מקרה, כשהוא יגיע הוא יהיה הסמכות מעלינו. תנו לנו זמן, לא שנה אחת. המטרה כרגע היא לסיים את העונה כמה שיותר גבוה, ואם נגיע לאירופה זה יהיה מצוין". 
קאנן התייחס למשחק של מליקסון מול הפועל כפר סבא: "הוא אחד הכישרונות הגדולים בישראל. הוא נתן במשחק ארבע מסירות טובות, כששתיים מהן הפכו לשערים. אי אפשר לדרוש יותר מזה משחקן". 
גיא עזורי התייחס למינוי החדש: "אני שמח שקאנן נמצא איתנו ואני מקווה שמהיום יהיה יותר שקט בקבוצה". אגב, קאנן גם לא חסך ביקורת. על מגרש האימונים בבית וגן אמר: "זה לא מגרש כדורגל, אבל אולי זה טוב שהשחקנים מתאמנים על מגרש כזה ואחר כך יותר קל להם לשחק באיצטדיון משובח". קאנן אמר כי הוא מתכנן שמתחם האימונים החדש של בית"ר יכלול חדרי מנוחה לשחקנים וחדרי טיפולים ברמה גבוהה. 
אחרי שגמר לפרוש את החזון התפנה קאנן לאימון ראשון משותף עם עזורי. השחקנים הודו כי הם היו נרגשים מאוד. אחרי האימון הם לא שכחו לציין דבר אחד חדש: אימון שהתנהל בדממה יוצאת דופן. 
הצרפתים דניאל בראבו ופרנסיס לסאר ביקרו אתמול במתחם האימונים בבית וגן. הם ממשיכים בהכנת דו"ח מפורט לגיידמק על הנעשה בקבוצה, ובבית"ר מציינים שאין להם שום קשר לטון קאנן. 
