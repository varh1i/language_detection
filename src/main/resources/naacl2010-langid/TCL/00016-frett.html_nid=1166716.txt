
Stjórnvöld í Pakistan hækkuðu í dag opinbera tölu þeirra sem létu lífið af völdum jarðskjálftans í síðasta mánuði í 73.000, og er þetta þar með orðinn einn mannskæðasti jarðskjálfti sem orðið hefur í heiminum í áratugi. Talan hækkaði um ríflega 16.000 frá því í gær, og Sameinuðu þjóðirnar segja að hún kunni enn að hækka ef alþjóðasamfélagið veiti ekki meiri fjármunum til hjálparstarfs.
Indversk stjórnvöld segja að í indverska hluta Kasmírhéraðs hafi 1.300 manns til viðbótar látist í skjálftanum. Farooq Ahmad Khan, majór í pakistanska hernum, greindi frá því dag að tala látinna þar í landi stæði nú í 73.276 og 69.260 hafi slasast, allir alvarlega.
Á undanförnum þrem áratugum hafa aðeins orðið tveir jarðskjálftar sem valdið hafa meira manntjóni. Skjálftinn sem olli flóðbylgjunni í Suðaustur-Asíu á annan í jólum í fyrra varð yfir 220.000 manns að bana, og skjálfti í Tangshan í Kína 1976 varð að minnsta kosti 242.000 að bana.
