
AANGESIEN die konsepbesluit op die sakelys van die konvokasie van die US, soos in die media aangehaal, waarskynlik wesenlik deur die konvokasie aanvaar sal word, behoort die konsep myns insiens verder geamendeer te word deur die byvoeging van 'n versoek aan die universiteitsowerheid dat die missie van die universiteit ooreenkomstig sodanige aanvaarding gewysig word.
Gebeur dit nie, sal Afrikaans onder meer as wetenskapstaal geoffer word op die altaar van politieke dienstigheid onder die dekmantel van transformasie.
In die mediadebat oor die US se taalbeleid is tot dusver geen noemenswaardige aandag aan die rol van die US-senaat gegee nie. Jannie Swartland (Brieweblad, 18/10) is heeltemal korrek om in hierdie verband, met verwysing na art. 27(2) van die Wet op Hoër Onderwys, die regsgeldigheid van sekere US-taalbesluite te bevraagteken. Die fakulteit lettere en wysbegeerte het 'n senaatskomitee wie se besluite en/of aanbevelings slegs deur die senaat bekragtig, gewysig of tersyde gestel kan word.
Dit wil voorkom asof die uitbreiding van die T-opsie nie deur die senaat aan die raad voorgelê is nie, maar deur die fakulteitsraad aan die taalkomitee, wat 'n raadskomitee is. Blykbaar is ook geen debat oor die saak in die senaat gevoer nie. Die betrokke notules sal hierdie punt opklaar. As dit sou blyk dat die verkeerde kanaal gevolg is, bring dit die regsgeldigheid van besluite ernstig in die gedrang.
Daar is 'n tweede belangrike oorweging wat die geldigheid van die US se besluite op verskillende vlakke kan aantas. Dit is die vereiste van "behoorlike aandagbesteding" - dat 'n liggaam wat beleid bepaal en 'n diskresie uitoefen, inderdaad relevante faktore moet oorweeg. Is belangrike besluite nie dalk geneem sonder om aan hierdie vereiste te voldoen nie? Notules behoort aan te toon watter voorstelle voor 'n vergadering was, watter amen?demente voorgestel en aanvaar of verwerp is, en of besluite met die vereiste meerderhede geneem is. Dit is so dat die raad, as opperste bestuursliggaam van 'n universiteit, beslissings neem oor finansiële sake en belangrike beleidsake. Taal sou hieronder val, maar die senaat speel ook 'n meegaande rol in dié verband. 
Die akademiese aspekte van onderrig en navorsing is senaatsake, en as die senaat sou beslis dat dubbelmedium-onderrig nie akademies verantwoord is nie, is dit die einde van die saak. 
PROF. A.C. CILLIERS, Stellenbosch
