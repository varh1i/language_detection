Την παραίτησή του στον υπουργό Απασχόλησης και Κοινωνικής Προστασίας Πάνο Παναγιωτόπουλο υπέβαλε ο υποδιοικητής του ΙΚΑ Νίκος Γερασίμου.
Νωρίτερα προκλήθηκε θόρυβος με αφορμή ρεπορτάζ τηλεοπτικού σταθμού για νομική εμπλοκή του σε δύο off shore εταιρείες του καταδικασμένου για εμπορία ναρκωτικών κ. Γκόφα.
Ο κ. Γερασίμου στη δήλωση της παραίτησης του αναφέρει ότι «κατόπιν του θορύβου που προκλήθηκε και του ενδεχομένου να βλάψω, άθελά μου, το έργο της διοίκησης του Ιδρύματος και της κυβέρνησης, έθεσα αμέσως την παραίτησή μου».
Ο κ. Γερασίμου αναφέρθηκε στο ρεπορτάζ του τηλεοπτικού σταθμού, υπογραμμίζοντας ότι πριν τον διορισμό του ως υποδιοικητού του Ιδρύματος επί 23 έτη διετέλεσε δικηγόρος και πως μεταξύ των εκατοντάδων πελατών τις υποθέσεις των οποίων χειρίστηκε ήταν και ο Αντώνης Γκόφας, τον οποίο γνώριζε, όπως αναφέρει, επαγγελματικά από το 1990 περίπου. 
«Ο κ. Γκόφας ήταν ένας μικρού μεγέθους πλοιοκτήτης και ασχολείτο με μεταφορά τσιμέντου από το λιμάνι της Πάτρας. Η εικόνα που είχα σχηματίσει για το πρόσωπό του δεν είχε τίποτα το επίμεμπτο ή το ύποπτο Ουδείς και ουδέποτε με πληροφόρησε ή μου άφησε καθ οιονδήποτε τρόπο να εννοηθεί ότι ο Αντώνης Γκόφας ήταν έμπορος ναρκωτικών. 
»Το έτος 2003, αν θυμάμαι καλά, πληροφορήθηκα ότι ο κ. Γκόφας συνελήφθη με την κατηγορία της εμπορίας ναρκωτικών. Πράγματι εξεπλάγην γιατί τον γνώριζα ως οικογενειάρχη και συγκροτημένο άνθρωπο και κατέθεσα στο δικαστήριο, αφενός επί του νομικού ζητήματος της μεταβιβάσεως πλοίων, ενώ παράλληλα διατύπωσα και την κρίση αν και δεν γνώριζα τίποτε για την ουσία της υποθέσεως, πως δεν πίστευα ότι ο συγκεκριμένος κατηγορούμενος θα μπορούσε να ασχολείται με μια τέτοια απεχθή δραστηριότητα», ανέφερε ο κ Γερασίμου.
Την παραίτηση του κ. Γερασίμου ζήτησε την Παρασκευή ο υφυπουργός Κοινωνικής Προστασίας Νίκος Αγγελόπουλος από το «παράθυρο» του τηλεοπτικού σταθμού Alpha, όπου ο υφυπουργός κλήθηκε να σχολιάσει ρεπορτάζ για τη νομική εμπλοκή του υποδιοικητή στις off shore εταιρείες.
