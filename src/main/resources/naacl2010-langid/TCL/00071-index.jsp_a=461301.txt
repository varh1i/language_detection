Herr moderaten Rustan Hälleby satte sig bakom tangentbordet för någon tid sedan och tillrättavisade två av mina liberala kollegor (GT 29/9).
De hade i detta forum synpunkter på några nymoderata uppfattningar och det ska man förstås inte ha. Då får man skinande rustning och utses till årets spanske riddare, eftersom allt annat än socialdemokraterna, enligt moderaterna, är väderkvarnar.
Fast till skillnad från herr Hälleby, ser jag inte så mycket väderkvarn i Fredrik Reinfeldt. Jag ser en blivande statsminister, vilket jag hoppas och tror att han blir.
Men hoppet minskar, om inte Rustan, Fredrik och resten av ni alla till höger om oss förstår att vi inom folkpartiet vill, måste och ska reagera, när ni drar på för hårt med högersläggan.
