
FANIE CLOETE skryf in Die Burger van 11 Oktober dat Afrikaans onder Afrikaner-beheer verhef is tot gelyke vlak met Engels, al het Afrikaners slegs 'n klein persentasie van die inwoners van die land uitgemaak. Dié kunsmatige bevoorregting het in 1994 verval.
Cloete kan dalk reg wees, maar wat dan van Engels? Watter tale is voor Engels oorspronklik in die gekolonialiseerde gebiede/lande van die Britse Ryk oor die wêreld heen gepraat? Hoe het dit dan gebeur dat Engels later in die lande begin domineer het? Die antwoord is mos eenvoudig: Engels is op die inwoners afgedwing.
Wat maak Afrikaans dan nou so uniek dat hy uitgesonder moet word omdat hy dit durf waag het om hom (nogal) tot gelyke vlak met Engels te verhef?
Te veel Afrikaners openbaar dié soort apologetiese gedrag teenoor 'n meedoënlose Engels! Het ons dan nie al genoeg politieke boetedoening gedoen dat ons nou nog voor koning Engels moet gaan buig nie? 
KOOS, Parow 
