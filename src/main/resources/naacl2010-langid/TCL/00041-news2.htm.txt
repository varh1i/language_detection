
Panahon na para pag-isipan ni Pangulong Gloria Macapagal-Arroyo kung ano ang nais nito at kung hanggang saan ang kaya ng kanyang dibdib dahil ang naganap na marahas na Friday dispersal sa mga relihiyosong nagdaraos ng isang religious activity ay simula lamang ng mas malalaking rallies at banggaan sa lansangan kung pagmamatigasan nito ang mapanikil na pamamaraan at polisiya.
Kahapon ay sinabi ni dating Catholic Bishops Conference of the Philippines (CBCP) president at Lingayen-Dagupan Archbishop Oscar Cruz na dapat na tatagan pa ng Pangulo ang kanyang kalooban sa makikitang mas matitinding pagkilos laban sa kanya bunsod ng paggamit ng mga pulis ng water cannon sa pagbuwag sa hanay ng ‘rosary march’ noong Biyernes sa C.M. Recto Ave., Manila.
"I think she (Arroyo) owes it to herself to let go of the presidency so she will be spared of the ridicule, the accusations, the badmouthing, the suspicions that are hurled against her, the insults, the burning of effigies, the shameful placards.
"She’ll also be able to spare this country from this divisiveness that is becoming more and more evident. She would be united with her family. I do not think breaking the family is worth it to keep the presidency," tuluy-tuloy na pahayag ng obispo.
Patuloy namang binabatikos ng mga kaalyadong mambabatas ni Arroyo ang pagkukubli ng mga demonstrador sa isang religious activity para hamunin ang ‘kamay na bakal’ na ipinatutupad ng pamahalaan.
Gayunpaman, yumuko rin ang mga administration solons, sa pangunguna ni House majority leader Prospero Nograles, sa mga batikos sa pamamagitan ng paghiling sa mga lider ng Simbahang Katoliko at kay El Shaddai spiritual leader Bro. Mike Velarde na makipag-dialogo sa pamahalaan hinggil sa isyu.
Hanggang kahapon ay pinaninindigan ng Malacañang na mayroong sapat na basehan para gamitan ng dahas ang pagbuwag sa hanay ng mga rallyistang sumama sa ‘rosary march’ at sa pamamagitan ng isang video footage ay ipinakita nito na isang lalaking nakahalo sa mga rallyista ang armado ng isang ‘short firearm’.
Ginamit din ng Philippine National Police (PNP) ang video footage para panindigan ang lalo pang pagpapaigting sa calibrated preemptive response (CPR) laban sa mga rallyista sa mga susunod na araw.
