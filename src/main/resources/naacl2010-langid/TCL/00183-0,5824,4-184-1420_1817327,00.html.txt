
WAT was eerste, die hoender of die eier? Wel, as jy na ons departement van vervoer luister, was dit dalk die gebraaide peri-peri-hoender. Of roereier met spek en sampioene.
Watter ander gevolgtrekking is moontlik as jy luister na die pleidooi dat mense hierdie Donderdag - "Nasionale Motorvrye Dag" - van openbare vervoer gebruik maak? Die veldtog is kwansuis daarop gemik "om mense meer bewus te maak van openbare vervoer". Wátter openbare vervoer?
Terug by die hoender/eier-kwessie - skep jy nie éérs aanvaarbare openbare vervoer en maak mense dán bewus daarvan nie? Dis mos soos om 'n dors man te gaan staan en lus maak met 'n groot reklameveldtog oor bier, wel wetende dat jy nog nie eers 'n perseel aangekoop het waarop jy die brouery gaan bou nie. Of is ek te dom om agter die kap van die byl te kom?
"Dis 'n heeltemal vrywillige inisiatief om mense aan te moedig om openbare vervoer te gebruik," het die agbare minister ons darem verseker, "en niemand sal gepenaliseer word as hulle nie daarvan gebruik maak nie." Sjoe, dis goed om te weet. As julle onlangse track record enigiets is om volgens te gaan, is onteiening van jou motor dalk die volgende stap. 
Dan is daar die ander geluide. Vorentoe wil hulle mense wat alleen in 'n motor stad toe ry, penaliseer. Ek sien al klaar die "Amptelik/Official"-brief . . . nee wag, hy gaan nét "Official" wees: "Geagte motoreienaar. Ingevolge nuwe regulasies word motorbestuurders voortaan gedwing om drie ander passasiers te vervoer." 
Ja, ons paaie is tot barstens toe vol. Ja, daar is te veel lugbesoedeling. Ja, dit vat te lank om by die werk en weer by die huis te kom - tyd wat ek kon gebruik het om 'n paar biere ná werk te drink.
Wat logika betref, is die motorvrye dag, gegewe die toestand van ons openbare vervoer, in die liga van die nuwe vuurwapenwet. Iewers is daar 'n te groot groep besluitnemers in hierdie land wat een wors kort van 'n hot dog is. Wie se wiel draai, maar waar die hamster lankal dood is. Wie se hysbak nie meer by die boonste verdiepings uitkom nie. En wat een bier kort van 'n six pack is. 
Gepraat van bier, ek praat nou die dag met 'n kollega oor die einste probleem. Hy sê toe dat die gebrek aan openbare vervoer - en nou praat ek nie eens van veilig en betroubaar nie - een van die groot redes is hoekom daar so baie dronk bestuurders op ons paaie is. 
Hy sê toe hy't 'n voorstel. Die nugter en die dronk ouens moet op verskillende tye ry. So kan die nugter ouens die paaie vir hulself tot 19:00 hê. Daarna is dit die beurt van die manne wat ná werk gou 'n knertsie gaan maak totdat die ergste spitsverkeer verby is. Dink net daaraan: As dit nie vir dié onselfsugtige gebaar was nie, dan was daar nóg meer mense op die paaie in spitstyd. Hulle verdien dan immers twee uur van eksklusiewe padgebruik. En teen daai tyd kan die spooknugter lede van die gemeenskap kos maak en na 7de Laan kyk.
En dié ryvoorrang geniet hulle tot so 03:00. Maar wat van nugter mense wat in daai tyd ook van die paaie gebruik moet maak? Sê nou maar ambulanse (ja, daar gaan veral ambulanse rondry), perlemoensmokkelaars en daai ouens wat die laaste skof by McDonald's voltooi het?
Maklik, gee hulle almal geel noodligte en 'n pie-pô-pie-pô-sirene om op hul dak te sit sodat die dronkes kan weet daar's nugter bestuurders in die omtrek. As 'n gebaar van dankbaarheid kan dronk bestuurders wat weens noodgevalle - soos skoonfamilie wat ongenooid tuis opgedaag het - noodwendig saam met die nugter mense op die pad móét wees, ook 'n geel noodlig met 'n pie-pô-pie-pô-sirene gebruik.
Want die twee alternatiewe is: Goeie, veilige en betroubare openbare vervoer, of die huidige anargie. Jy deel in elk geval al klaar die paaie met dronk mense. Met my voorstel gaan jy ten minste weet wie hulle is en vroegtydig kan uitswaai of uit hul pad bly.
Ek beplan om binnekort 'n aankondiging oor my politieke loopbaan te doen.
jkirsten@weg.co.za
Kaapstad
15 Oktober 2005
