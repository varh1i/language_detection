H Ευρωπαϊκή Επιτροπή ζήτησε από την Ελλάδα να προχωρήσει στην αναστολή των κρατικών ενισχύσεων που δίδονται στις επιχειρήσεις με τη μορφή φοροαπαλλαγών.
Σύμφωνα με την Επιτροπή, ο νόμος αυτός, που παρέχει φοροαπαλλαγή σε επιχειρήσεις έως και 35% από τα κέρδη τους, δεν κοινοποιήθηκε ποτέ στην Επιτροπή και ως εκ τούτου κρίνεται αντίθετος προς την κοινοτική νομοθεσία . 
Παράλληλα, η Επιτροπή ανακοίνωσε ότι ξεκινά σε βάθος έρευνα, επισημαίνοντας τις επιφυλάξεις που διατυπώνει σχετικά με τη συμβατότητα του νόμου αυτού προς τους κανόνες περί κρατικών ενισχύσεων αλλά και τους κινδύνους στρέβλωσης του ανταγωνισμού που υπάρχουν και οι οποίοι έχουν επιπτώσεις στο εμπόριο μεταξύ των κρατών μελών. 
Σε περίπτωση που από την έρευνα αυτή προκύψει ότι υπάρχει παραβίαση κοινοτικών κανονισμών, τότε η Επιτροπή μπορεί να ζητήσει από την Ελλάδα να ανακτήσει εντόκως τις παράνομες αυτές κρατικές ενισχύσεις.
Σχολιάζοντας τη σημερινή απόφαση, η αρμόδια για τον ανταγωνισμό Επίτροπος Νίλι Κρους δήλωσε: «Όταν τα κράτη μέλη διαστρεβλώνουν τον ανταγωνισμό με παράνομες κρατικές ενισχύσεις, προτίθεμαι να κάνω χρήση του καλύτερου δυνατού τρόπου που έχω στη διάθεσή μου, συμπεριλαμβανομένων των μέτρων για αναστολή των διατάξεων αυτών».
Όπως αναφέρει η Επιτροπή στη σχετική ανακοίνωσή της, είναι η πρώτη φορά τα τελευταία χρόνια που η Επιτροπή ζητεί από κάποια χώρα μέλος την άμεση αναστολή των κρατικών ενισχύσεων προληπτικά, δηλαδή πριν υπάρξει οριστική απόφαση της Επιτροπής. 
Σύμφωνα με την Επιτροπή, η αναστολή αυτή δικαιολογείται από τη συνεχιζόμενη χρήση του μέτρου αυτού από την Ελλάδα και από την αυξανόμενη στρέβλωση του ανταγωνισμού στην εσωτερική αγορά. 
Η Επιτροπή σημειώνει ακόμη ότι το άρθρο 2 του νόμου 3220/2004 δίνει στις επιχειρήσεις φοροαπαλλαγή έως και 35% από τα κέρδη του 2003 και του 2004 για τις δραστηριότητες σε μία σειρά από τομείς, όπως η υφαντουργία, τα βασικά μέταλλα, η παραγωγή αυτοκινήτων, η παραγωγή ενέργειας, τα ορυχεία, η εντατική γεωργία και αλιεία, οι διεθνείς εμπορικές δραστηριότητες των επιχειρήσεων και ειδικές τουριστικές δραστηριότητες, για τη δημιουργία αφορολόγητου αποθεματικού για επενδύσεις. 
Βάσει του νόμου 3220/2004, οι επιχειρήσεις οφείλουν να χρησιμοποιούν τα έσοδα από αυτή τη φοροαπαλλαγή προκειμένου να χρηματοδοτούν διάφορες δαπάνες όπως η κατασκευή, η επέκταση και ο εκσυγχρονισμός των εγκαταστάσεων, την αγορά νέου εξοπλισμού η οχημάτων, επενδύσεις προς όφελος της προστασίας του περιβάλλοντος, την κατάρτιση του προσωπικού και την έκδοση πατέντας.
