
 
27 ёшар Мадумаров Ваҳҳобийлик оқимига алоқадоликда айбдор деб топилгач, етти йиллик қамоқ жазосини ўтаётганди.
Ўзбек расмийлари унинг ўтган ой ВИЧ ва камқонликдан вафот этганини айтишганди. 
Унинг оиласи Мадумаровнинг жасадини кўришга рухсат берилмаганини айтди. 
БМТ Ўзбек қамоқхоналаридаги қийноққа тутиш ҳолларини "мунтазам" ,деб тасвирлаганди.
Инсон ҳуқуқлари фаоли Суръат Икромов Би-би-си билан суҳбатда Мадумаровнинг оиласи уни вафотидан уч кун олдин кўргани, ҳамда у маҳкама залига замбилда олиб келингани, суд давомида эса тик тура олмаганини айтишган. 
Жаноб Икромовга кўра, Мадумаров ҳакамга ўзига жуда кўп укол қилингани ва бунинг сабабини билмаслигини айтган, бироқ ҳакам унга қулоқ солмаган.
Мадумаровлар Шавкатнинг ВИЧ билан оғриганини рад этиб, февралда қўлга олинишидан аввал саломатлиги яхши эканини айтишган. 
Қийноқлар
Шахсий хавфсизлик нуқтаи назаридан исмини ошкор этолмаслигини айтган собиқ зобит билан Би-би-си Жаҳон Хизматининг минтақадаги мухбири Иан Маквилям суҳбатлашган. 
Ўтган йилларда Ўзбекистонда исломий экстремизмда айбланганлар устидан қатор маҳкамалар ўтказилди. 
Бу маҳкамаларда айбланувчилар ўзлари содир этган жиноятларга бирма- бир иқрор бўлиб, узундан узоқ монологлар ўқишарди. 
Сўнгра улар узоқ йиллик қамоқ жазоси, ҳатто баъзи ҳолларда ўлимга ҳукм этиларди. 
Ўзбекистон ички ишлар вазирлигининг собиқ ходими Би-би-сига бундай иқрорномаларни олиш учун ишлатиладиган қийноқ усулларини тушунтириб берди. 
У умумий жиноятларда гумон қилинган шахслар ўз айбларига иқрор бўлмасалар қаттиқ қийноқларга солинишларини айтади.
Собиқ милиция ходимига кўра, кўп ҳолларда уриш изи қолмайдиган тана аъзолари - буйрак, жигар ёки умуртқа поғонасига зарбалар берилар экан. 
Манбанинг айтишича, сиёсий ёки диний жиноятларда айбланганлар руҳий қаршилигини синдириш учун уларнинг томирларига аксар ҳолларда барбамил каби психотроп модда суюқлиги юборилади.
Манбага кўра, ундан кейин терговчи айбланувчидан давлат қораловчи истаган айблов хулосасини имзолашни сўрайди. 
Агар шунда ҳам айбланувчи қўйилган айбга иқрор бўлмаса, дейди ички ишлар вазирлигининг собиқ ходими, унда терговчи уни хотини, болалари ёки яқин қариндошлари қийноққа солиниши ҳақида огоҳлантиради. 
Ана ундан кейин кўрибсизки, айбланувчи маҳкамада хато қилмаслик учун ёлғон иқрорномани ёдлашга тушади, дейди манба. 
Унинг бу маълумотини тасдиқлашнинг имкони йўқ. Чунки, ўзбек хавфсизлик кучлари терговлар борасида очиқчасига гапиришмайди. 
Аммо, қурбонлар яқинлари билан суҳбатлашган инсон ҳуқуларини ҳимоя қилувчи ташкилотлар Ўзбекистон ва собиқ совет республикаларида турфа ҳил қийноқ усуллари мавжудлиги ҳақида ҳисоботларни давомли тарқатиб туришади. 
Ўзбекистон раддияси
Бироқ, Ўзбекистон ички ишлар вазирлиги ёзма баёнотида Тошкентдаги маҳкама жараёнида ишлари кўрилаётган шахсларга нисбатан ҳибсга олинганларидан бери қонунга мувофиқ муносабатда бўлинаётгани урғуланади. 
Баёнотда, на айбланувчилар ва на уларнинг ҳимоячилари ноқонуний муносабатга мубтало бўлганинидан арз қилишгани таъкидланади.
Айни пайтда вазирликнинг собиқ ходимларидан бири ББС билан суҳбатда қийноқлар ҳақида гапиргани ҳам савол остига олинган. 
Вазирликка кўра, бу каби даъволар фактларга асосланмаган. 
Вазирлик, шунингдек, бу каби, унинг таъбиридаги "сохтакорликлар"дан тийилишга огоҳлантирган. Чунки, вазирликка кўра, бу каби даъволар маҳкаманинг сўнгги қарорига таъсир этишга тенгдир.
Маҳкамага тортилган ўн беш шахс биринчи куниёқ ўз айбларини бўйинларига олишган ва Ўзбекистон ҳукуматини ағдариб исломий халифалик ташкил этиш ниятида бўлганларини айтишганди.
Ўзбекистонда ҳисбга олинганларга нисбатан турли қийноқ усуллари мунтазам қўлланишини ҳақида инсон ҳуқуқлари ва Бирлашган Миллатлар ташкилоти айтиб келади. Ўзбекистон эса бу айбловларни доим рад этиб келган.
