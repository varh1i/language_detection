
KAAPSTAD. - Die studenteorganisasie Sasco is ten gunste daarvan dat Afrikaanse en Engelse klasse apart by die Universiteit Stellenbosch (US) aangebied word.
Mnr. Sivuyile Quvile, bestuurslid van die universiteit se Sasco-tak, het in 'n verklaring op die universiteit se webwerf, www.sun.ac.za, gesê dié organisasie is nie ten gunste van die T-opsie nie, maar hulle is beslis ook nie teen Afrikaans gekant nie. Sasco vra egter dat die twee taalgroepe afsonderlik geakkommodeer word in afsonderlike klasse.
"Sasco hoop dié taal sal nie by die US verdwyn nie.
"Ons glo egter afsonderlike klasse vir Afrikaanse en Engelse studente is die enigste oplossing. Sasco glo Afrikaans moet behoue bly; dit is tog een van die land se elf amptelike tale," het hy gesê.
Volgens Quvile voel Engelssprekende studente in elk geval in dubbelmediumklasse uitgesluit. Die meeste Afrikaanssprekende studente kan Engels verstaan. Alle Engelssprekende studente kan egter nie Afrikaans verstaan nie.
Hy het gesê Sasco het niks teen Afrikaans as taal nie en dié organisasie respekteer dit as deel van 'n demokratiese Suid-Afrika. Sasco verstaan ook die meeste Maties voel tuis in Afrikaans.
"Ons sal om daardie rede nooit in die pad van Afrikaans staan nie. Afrikaanse studente moet klasdraf in die taal waarmee hulle gemaklik is. Die US moet egter ook in gedagte hou daar is baie studente wat nie Afrikaans verstaan nie.
"Sasco vra dus dat die bestuur 'n plan bedink waarmee Engelssprekende studente in dié taal kan klasdraf. Dit is ook dié studente se reg om in die taal van hul keuse klas te draf," het Quvile gesê.
Volgens hom hoop Sasco daar sal 'n vreedsame en werkbare oplossing vir die "taaloorlog" aan die US gevind word.
