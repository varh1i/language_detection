
Liewe ouboet Tom,
Julle het toe darem die Leeus se sterte daar op Nuweland geknoop, maar of julle die Cheetahs se Tier ook gaan wees, sal ons maar Saterdag moet sien. 'n Cheetah is 'n perd van 'n anner kleur, of moet ek eerder sê 'n kat van ander kolle. 
Ek dink in elk geval al hoe iemand die Bloues die jaar in 'n eindstryd sal kan klop, is as die Cheetahs en die WP 'n gekombineerde span in die veld stoot daar op Loftus. So, 'n gestreepte gedierte met kolle, bestaande uit die Cheetahs se voorspelers en die Wiepie se vlugvoetige agterspelers (veral daai nuwe vleueltjie van julle met die netjiese haartjies wat lyk of hy so in die lug aftrap!)
Ek moet sê, ek voel die week baie verwerp en afgeskeep en sommer 'n bietjie broos ook. 
Ja, eintlik as ek doodeerlik moet wees, totaal en al unwanted, want ek kon nie betyds my visum kry vir Aardklop nie, niemand nooi my losie toe vir die Leeu-wedstryd Saterdag nie en by Hestrie en Jurie se troue daar by Kievits Kroon nou die dag wou die heavies by die hek my nie inlaat nie hoewel ek my nuwe ID, my vrybewys, my doopseël, 'n ongeskeurde kaartjie vir 1995 se Wêreldbekereindstryd op Ellispark en 'n ou CD van Jurie by my gehad het. 
Ek het vir hulle probeer verduidelik dat die spoeg so spat dat ek al eenkeer vir Naas by 'n gholfdag ontmoet het, Lê-wel-in Herbert al sonder sy donkerbril in Menlyn se flieks gegroet het en eenkeer drie tafels van Patrysie Lewis en haar man se haarstilis af gesit het by 'n manne-ontbyt in Centurion, maar hulle wou niks weet nie. 
Ek het toe maar druipstert saam met Dik Daan in sy lapa (genoem "Die Hinderlaag" omdat min ouens wat daar ingaan, ooit ongeskonde daar uitkom) gaan sit en hy het toe geduldig vir my verduidelik dat Hestrie-hulle nie almal wat hou van haar musiek en Jurie se hoogspring kon genooi het nie en dat ons wel die hele do op Patrysie se program sal sien (met uurlikse hoogtepunte op kanaal 25 tot Junie volgende jaar). Hy wat Dik Daan is, is opgewonde om te sien Jurie sê dat 'n klein Jurie deel van hulle beplanning is.
"Ek hou daarvan as 'n man nie sommer in die kar spring en net op honeymoon gaan nie, maar dat hy 'n plan het vir die groot geleentheid. My ou maat, daai's nou een vakansie in jou lewe wat jy soos 'n militêre veldslag moet beplan!" reken hy. 
"Jy kies byvoorbeeld 'n plek sonder selfoonontvangs waar dit so 4 000 mm in 'n jaar reën en waarvan jou skoonma nog nooit in haar lewe gehoor het nie. Al is die plek net hier annerkant Dwaalboom, moet dit vir haar klink soos die mees erotiese (ag, ek meen eksotiese) eiland suid van Haitietie."
Groot Paul kom daar aan net toe ons praat van skoonma's, en hy kry so 'n rilling langs sy ruggraat af soos 'n reptiel wat koud kry. 
"Jis manne, het julle gesien die Europese Menseregtehof het 'n 456 jaar oue wet geskrap wat beteken dat jy nou met jou voormalige skoonma of skoonpa kan trou! Kan jy jou dit indink?! 
"Ná ek dit gelees het, droom ek mos die week ek trou met my ou skoonmoer en sy kom daar by die kerk aan met 'n rooi rok en 'n krokodil aan 'n leiband. 
"En ek gril my net daar in die nagmêrrie morsdood vir daai sluwe ogies, die geel tande, die skubberige vel en die oopgesperde neusgate," verduidelik hy.
"Maar wag, laat ek julle van die krokodil ook vertel." 
