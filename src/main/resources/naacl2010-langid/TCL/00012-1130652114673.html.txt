
De terrorisme-experts zijn eensgezind over het doel van de bloedige aanslagen in New Delhi, afgelopen zaterdag. ‘Het is hoogstwaarschijnlijk dat een door Al Qa’ida geïnspireerde groepering uit Pakistan met de aanslagen het vredesproces tussen India en Pakistan wil verstoren’, aldus terreurdeskundige Rohan Gunaratna.
De Pakistaanse minister van Informatie Sheik Rashid Ahmed reageerde meteen met de mededeling dat militanten de vredesbesprekingen niet kunnen dwarsbomen. Pakistan heeft de aanslagen fel veroordeeld.
Sinds anderhalf jaar voeren India en Pakistan vredesbesprekingen over de betwiste regio Kashmir, het gebied waarover de landen sinds de onafhankelijkheid van Pakistan in 1947 twee keer oorlog voerden. Geen van beide landen is bereid gebied af te staan. Eerdere vredesbesprekingen liepen vast door geweld van de militante groeperingen, maar dit keer wordt vooruitgang geboekt. In april begon bijvoorbeeld een buslijn van het Pakistaanse naar het Indiase deel van Kashmir. De rebellengroepen veroordelen dergelijke toenadering en zeggen door te gaan met hun heilige oorlog.
De Indiase autoriteiten hebben aanwijzingen dat de Pakistaanse terreurgroep Lashkar e-Taiba direct verantwoordelijk is voor de drie aanslagen in het centrum van New Delhi afgelopen zaterdag. De terreurgroep, die streeft naar een onafhankelijk Kashmir, voerde in december 2001 een aanslag uit op het Indiase parlement, waarbij twaalf doden vielen.
De politie onderzoekt of bij de aanslagen het explosief RDX is gebruikt. Getuigen spraken van een vuurbal bij de grootste explosie, wat op het gebruik van RDX duidt. Dit explosief wordt gebruikt door Lashkar e-Taiba. Ook Vikram Sood, voormalig hoofd van de Indiase veiligheidsdienst, ziet de hand van deze meest gevreesde rebellengroep van Kashmir, die banden zou hebben met Al Qa’ida; vanwege het tijdstip, enkele dagen voor de viering van het hindoestaanse lichtfeest Diwali. Daarbij voerden net die dag India en Pakistan besprekingen over het openen van de grens van Kashmir, voor efficiëntere hulpverlening aan de getroffenen van de aardbeving van 8 oktober.
De VS hadden recentelijk Amerikanen in New Delhi gewaarschuwd voor een mogelijke aanslag in de stad op een Amerikaans doelwit. De Amerikaanse school in de stad is vandaag gesloten.
