
Hanno Möttölä on historian ensimmäinen suomalaiskori-palloilija Venäjän Superliigassa. 
Seitsemän kertaa Vuoden Koripalloilijaksi Suomessa valitulle Hanno Möttölälle kotimaisen koripallohistorian tekeminen on tuttua puuhaa. Viisi vuotta sitten Hannosta tuli ensimmäinen suomalaispelaaja tarunhohtoisessa koripallon ammattilaisliiga NBA:ssa. Otteluita Atlanta Hawksissa kertyi kahden kauden aikana kunnioitettavat 155.
Kolme vuotta myöhemmin Atlantan aurinko on vaihtunut arktisiin oloihin Siperiassa, missä Möttölä oli viime viikolla kiertueella uuden seuransa Moskovan Dynamon kanssa.
- Tietenkin itsellä oli paljon ennakkoluuloja Venäjästä, kuten kenellä tahansa suomalaisella. Otin paljon selvää asioista ennen kuin pistin nimeni sopimukseen. Kyselin tutuilta, jotka asuvat tai ovat asuneet täällä, ja kuulin hyviä asioita, Vladivostokissa puhelimeen vastannut Möttölä pyörittelee.
Dynamossa Möttölä pelaa Venäjän Superliigaa ja eurooppalaista ULEB-cupia. Takana on neljä ottelua, joista saldona on kolme voittoa. Kolmessa ensimmäisessä ottelussaan suomalainen sai runsaasti vastuuta, mutta viimeisessä pelissä minuutit jäivät vähemmälle.
- Erittäin tyytyväinen olen omalta kohdalta siihen, miten kausi on täällä alkanut. Muutenkin olen viihtynyt Venäjällä todella hyvin.
Viimeiset pari kautta Möttölä on pelannut Italian Serie A:ssa. Viime kaudella suomalainen pelasi Scavolini Pesarossa.
Joukkueen vaihtaminen tuli kuitenkin ajankohtaiseksi seuran ajauduttua kesällä konkurssiin.
- En ole katunut päätöstäni siirtyä tänne pelaamaan. Dynamossa toiminta on kansainvälistä ja kaikin puolin erittäin ammattimaisesti hoidettua.
