ניו יורק טיימס 
כמעט שנה וחצי לאחר הרחבת האיחוד האירופי, שוטפים את בריטניה גלים של מהגרים ממזרח אירופה. הם עובדים כנהגי אוטובוס, עובדי משק, רופאי שיניים, מלצרים, פועלי בניין ואנשי מכירות. הם מקימים בלונדון מובלעות סלאוויות ובלטיות, פותחים מעדניות שמציעות בירה פולנית וחמוצים והופכים את השפה הפולנית למקומית לא פחות מהאנגלית.
פולנים, ליטאים, לטווים ועובדים אחרים ממזרח אירופה מגיעים לבריטניה בקצב ממוצע של 16 אלף לחודש - תוצאה של החלטת בריטניה להתיר גישה בלתי מוגבלת לאזרחי שמונה מדינות מזרח אירופה, שהצטרפו לאיחוד האירופי בשנה שעברה. החלטה זו מעניינת, בעיקר על רקע החששות באירופה מפני איבוד משרות לעובדים בעלי שכר נמוך. 
מדינות אחרות במערב אירופה הציבו מחסומים למהגרי העבודה, כשהתכנון הוא לצמצם את המחסומים בהדרגה בעשור הקרוב. פולני המבקש לעבוד בצרפת, למשל, עדיין צריך לקבל אשרת עבודה. צרפת הנפיקה 737 אשרות כאלה לפולנים בעשרה החודשים שלאחר הרחבת האיחוד. זהו מספר הפולנים המגיע בכל יומיים לבריטניה, שם אינם נזקקים לאישור מיוחד, אלא רק לדרכון או לתעודת זהות פולנית. ובכל זאת, שיעור האבטלה בבריטניה עדיין נמוך (4.7%) והצמיחה הכלכלית במדינה נמשכת.
עדיין יש מחסור בעובדים
מאז מאי 2004, יותר מ-230 אלף מזרח אירופאים נרשמו לעבודה בבריטניה - מספר גדול בהרבה מזה שהעריכה הממשלה. ובכל זאת, לטענת הממשל יש עדיין מחסור של כ-600 אלף עובדים בתחומים כמו סיעוד ובניין. "הם מגיעים ועושים רושם טוב בתור עובדים מיומנים ונמרצים", אומר כריסטופר תומפסון, דיפלומט בשגרירות בריטניה בוורשה, "בריטניה מאוד מרוצה מההתקדמות ב-16 החודשים הראשונים, ואנו בטוחים שהקשר יתרום לשני הצדדים בעתיד". בנוסף, נציגי השגרירות הבריטית בוורשה חילקו עלונים ללשכות העבודה הפולניות, "כדי שאם אנשים ירצו לעבור לבריטניה, יהיה בידיהם מידע מדויק", לדברי תומפסון.
בנוסף לבריטניה, עשרות אלפי מזרח אירופאים עברו גם לאירלנד ולשוודיה - אלה הן שלוש המדינות המערביות היחידות שפתחו את שוק העבודה שלהן בפני חברות האיחוד החדשות מהמזרח.
אירלנד, הקרובה לתעסוקה מלאה במשק, עדיין זקוקה לעובדים והיא מעודדת הגירה פנימה. יותר מ-128 אלף עובדים ממזרח אירופה נרשמו לעבוד באירלנד בין מאי 2004 לאוגוסט 2005 והחברה האירית מסתגלת לעובדים החדשים, כ-45 אלף מביניהם פולנים. לדוגמה, אחד העיתונים בעיר לימריק שבאירלנד מפרסם היום טור בשפה הפולנית ובקיץ שעבר החלה חברת האוטובוסים המקומית להפעיל קו יומי מדבלין לוורשה.
התופעה מאופקת יותר בשוודיה, שקלטה 16 אלף עובדים מחברות האיחוד החדשות, מאז מאי 2004 ועד לתחילת אוקטובר השנה. רוב העובדים החדשים הם פולנים, ואחריהם באים הליטאים והאסטונים.
הפולנים הוותיקים לא אוהבים את גל החדשים
"חופש התנועה" היה חלומם של מייסדי האיחוד האירופי, אך בחלקים רבים של אירופה הרעיון ספג מהלומות רבות. חשש שעובדים פולנים המוכנים לעבוד בשכר נמוך יגנבו משרות הוא אחד הגורמים העיקריים לדחיית החוקה האירופית על ידי אזרחי צרפת במאי השנה.
בבריטניה יש רגשות מעורבים לגבי הגל המזרח אירופאי. אולי במפתיע, חלק עיקרי מהתלונות מגיע דווקא מתושבי בריטניה הפולנים, אלה שהגיעו לאי במהלך מלחמת העולם השנייה ושעכשיו הם מתלוננים על סגנונם הגס של המהגרים החדשים.
בריטים העובדים בעבודות כפיים אומרים כי המהגרים החדשים גורמים לירידת המשכורות. ג'ים פלאנגן, מניח לבנים בן 48, אומר כי המזרח-אירופאים מוכנים לעבוד בשכר הנמוך בכ-25% מ-210 הדולרים שמניח לבנים אמור לקבל ליום. "זה לא בדיוק עזר למבנה השכר", אמר פלאנגן, בעודו משקם חומה ברחוב לאמבת' בלונדון, אך הוסיף במהרה כי המזרח-אירופאים הם עובדים טובים, שנוכחותם לא גרמה למתיחות. "יריבות? לא. הם פשוט עובדים למחייתם", הוא אומר, "ממילא יש מחסור בעובדים מיומנים".
מלצריות פולניות, חדרניות ופועלי בניין מגיעים לשורת החנויות בקינג סטריט שבשכונת האמרסמית במזרח לונדון, כדי להרגיש קצת כמו בבית. בחנויות אפשר למצוא דגים מעושנים, פירוגי (מאפה ממולא בכרוב ובבצל) וארוחות מוכנות של כרוב חמוץ ונקניקיות.
רישארד וולסקי, המנהל חברה לייבוא מזון פולני, אמר כי הביקוש עלה בצורה כה חדה, עד שנאלץ לעבור מהמחסן הנוכחי שלו למחסן גדול פי חמישה. בין השאר, וולסקי משווק 26,400 פחיות ובקבוקי בירה פולנית בשבוע.
בגלל שההגירה היתה כה פתאומית, מוסדות רבים מתקשים להתרחב בקצב מהיר מספיק. במיסת יום ראשון, למשל, נאלצים המתפללים הקתולים שב-12 הקהילות הפולניות באזור לונדון להידחס אל הכנסיות ולהסתפק במקום עמידה דחוק במעברים.
בתי ספר הפועלים בשבת ומציעים לימודי פולנית דיווחו כי בסתיו האחרון נאלצו לסרב למאות תלמידים פוטנציאליים, שהוריהם רצו לרשום אותם ללימודים. "יש המון ילדים שלא התקבלו", אומרת אלכסנדרה פודורודצ'קה, יו"ר האגודה הפולנית לחינוך בבריטניה. "פשוט אין מספיק מקום בכיתות", היא מסבירה.
