"Dit moet 'n absolute show-stopper wees. Hierdie is my en Dhiveja se groot kans." 
Só beskryf JJ Schoeman die rok wat hy vir Dhiveja Sundrum, eerste prinses in die Mej. Suid-Afrika- kompetisie, ontwerp vir haar deelname aan die Mej. Wêreld-kompetisie later vanjaar. 
"Dit is nie 'n partytjierok nie. Mej. Wêreld is 'n baie elegante kompetisie en as Dhiveja op die verhoog stap moet dit onmiddellik die oog vang," vertel hy. 
Dhiveja gaan aan die Mej. Wêreld-kompetisie deelneem omdat Mej. Suid-Afrika, Claudia Henkel, op 10 Desember haar opvolger moet kroon. 
"Ons kon nie die datum verander sodat Claudia aan die Mej. Wêreld- kompetisie kan deelneem nie, omdat die Sun City Superbowl vol bespreek is vir die res van Desember. Ons is teleurgesteld dat Claudia nie kan deelneem nie, maar die probleem het ontstaan toe die Mej. Wêreld-organiseerders die datum van hulle kompetisie verander het," het Thokozile Qoboza, bestuurder: openbare betrekkinge van Sun International-oorde, die rede van die veranderde planne verduidelik. 
Só het Dhiveja die geleentheid gekry om Suid-Afrika te verteenwoordig. Dit was egter nie sonder probleme nie - Dhiveja is 'n vyfdejaar mediese student aan die Universiteit van Kaapstad en sy moes mooipraat om haar eindeksamens in November na 'n vroeër datum te kon skuif. 
Sy het verlede week by Sun International se kantoor in Sandton vertel hoe sy JJ agter die skerms ontmoet het tydens die Mej. Suid-Afrika-kompetisie. JJ het die finaliste se aandrokke gemaak. 
Met hul tweede ontmoeting verlede week het sy JJ gevra om die rok só te ontwerp dat dit haar persoonlikheid weerspieël en hulle het op wit ooreengekom as kleur. 
"Dhiveja lyk eintlik goed in enige kleur en sy is mooi gebou. Ek gee haar 'n volmaakte tien vir proporsie," sê JJ. 
Die rok wat hulle in gedagte het, is gemaak van sy, wat dan met glinsterende krale versier is en 'n ae hals- en ruglyn het. Dit sal tot by haar knieë styf pas en van daar uitklok om 'n effense sleep te vorm. 
En met dié droomskepping van JJ - wat die Beautiful Brides ontwerper van die jaar-toekenning verlede jaar by die Kaapse modeweek ontvang het - hoop Dhiveja om die eerste Suid-Afrikaner sedert Anneline Kriel te wees wat die wêreldkroon huis toe bring. 
