
Matapos mabulabog ang Malacañang sa isinagawang pag-iimbestiga ng Senado sa "Hello Garci scandal" at Northrail project scam, nakatakda namang pasimulan ng Senate committee on agriculture ang imbestigasyon sa fertilizer fund scam ngayong Lunes.
Ayon kay Sen. Ramon Magsaysay Jr., chairman ng komite, itutuloy nila ang imbestigasyon sa naturang isyu kahit na walang dadalong miyembro ng gabinete bunga ng ipinairal na Executive Order 464 na nagbabawal dito na dumalo sa congressional hearing kung walang basbas mula kay Pangulong Gloria Arroyo.
Nilinaw rin nito na hindi "in aid of destabilization" ang gagawin nilang hearing, tulad ng pinalalabas ni Press Secretary Ignacio Bunye, dahil ito'y nakatuon sa pagbalangkas ng polisiya at programa para sa sektor ng agrikultura.
Sa bisa ng Senate Resolution 327, kakalkalin ng komite ni Magsaysay ang P758 milyong fertilizer fund scam na nangyari noong panahon ng 2004 national and local elections.
Inimbitahan ng komite sina Las Piñas City Rep. Cynthia Villar at Makati Rep. Teodoro Locsin matapos magreklamo ang mga ito na isa raw sila sa beneficiary ng naturang pondo gayung wala namang nakarating ni isang patak ng fertilizer sa highly urbanized na distritong kanilang nasasakupan.
Umaasa naman si Magsaysay na dadalo si dating Budget Secretary Emilia Boncodin dahil ito ang susi kung sinu-sino ang nakatanggap ng fertilizer fund noong panahon ng eleksyon. 
