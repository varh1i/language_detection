Om dagen den søde, rare kæreste og velfungerende håndværker. Om natten et rovdyr på jagt efter sine ofre. Som han valgte ud med omhu og fulgte efter i Odenses natteliv. 
Når pigerne nåede hjem, slog han til. Iført elefanthue væltede han dem omkuld og udsatte dem for de mest uhyggelige seksuelle ydmygelser. Og forlod dem siden med ordene: 
- Siger du noget til nogen, ved jeg, hvor du bor. Så kommer jeg efter dig 
Sigtes for 14 forhold 
Odense politi har færdiggjort efterforskningen mod den 27-årige tømrer, der siden 2002 har stået bag syv brutale sex-overfald på yngre kvinder. Statsadvokaten for Fyn vurderer i øjeblikket sagen, der har vokset sig uventet stor. 
Således sigter ordensmagten sex-galningen for i alt fjorten forhold. Forhold, der drejer sig om alt lige fra fuldbyrdet voldtægt, forsøg på samme til røverier og blufærdighedskrænkelser. Da det fynske kriminalpoliti i starten af dette år fik fat på den 27-årige, tydede alt på, at mandens handlinger havde været impulsive. 
Det mener politiet ikke længere. 
Dr. Jekyll - Mister Hyde 
- Efter at sagen nu er færdig og materialet sendt til statsadvokaten, må vi konkludere, at den sigtede ikke har handlet impulsivt. Afhøringer af ofrene har vist, at de unge kvinder er stødt på den sigtede flere gange i nattelivet. De har altså på en eller anden måde været i kontakt med ham, inden de er blevet voldtaget eller forulempet. Derfor har vi en klar formodning om, at han på et tidspunkt, mens han har været på bytur med sine venner, har udset sig potentielle ofre. Siden er han fulgt efter ofrene rundt i byen, og når muligheden så bød sig, når kvinderne var på vej hjem, ja, så slog han til, siger kriminalkommissær Per Lydiksen Lauersen. 
Den sigtede vidste godt selv, at hans personlighed indeholdt såvel en Dr. Jekyll som en Mister Hyde. Men den 27-årige angrede ikke sine handlinger. Efterforskningen har vist, at han havde i sinde at fortsætte de vanvittige sex-jagter. 
Klar til nye voldtægter 
Nattens sygelige sex-eskapader var håndværkerens udfordring til politiet. 
- Han har forklaret, at han ville blive ved, indtil han blev opdaget. At han ville se, hvor langt han kunne gå, inden det gik galt, siger Per Lydiksen Laursen. 
Sagen om den 27-årige tømrer har sendt chokbølger igennem Odense. Ikke mindst fordi manden tilsyneladende levede i et lykkeligt parforhold. 
Han og kæresten købte nyt hus for cirka to år siden, og venner og bekendte betegner ham som yderst venlig og hjælpsom. Derudover havde den tidligere eliteidrætsmand job som bartender på et af byens mest kendte diskoteker, hvor han også var vellidt af kollegaerne. 
- Venner, familie og kollegaer kendte ham jo kun som den flinke unge mand. Jeg forstår godt, mange af dem stadig er chokerede, slår kriminalchefen fast.
