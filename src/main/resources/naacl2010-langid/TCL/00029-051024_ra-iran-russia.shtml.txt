سرگئی لاوروف، وزير خارجه روسيه، در کشاکش تلاش ديپلماتيک تازه ای برای فرونشاندن بحران اتمی جمهوری اسلامی با منوچهر متکی، همتای ايرانی خود ديدار کرد. 
آقای لاوروف در ابتدای اين ديدار اعلام کرد: "گفتمان سياسی ما با جديت پيش می رود." 
آقای متکی در زمانی به مسکو رفته است که استفن هادلی، مشاور امنيت ملی آمريکا نيز در پايتخت روسيه در حال مذاکره با مقامات روس است و انتظار می رود برنامه اتمی ايران بخشی از دستور کارش باشد. 
آقای هادلی که برای سفری دو روزه به روسيه رفته است، با آقای لاوروف نيز ديدار کرده است. خبرگزاری ايتارتاس به نقل از مشاور امنيت ملی آمريکا اعلام کرده است: "ما درباره مساله ايران در حال مذاکرات گسترده ای با روسيه هستيم. مواضعمان مشترک است و درباره نکات اساسی توافق کرده ايم." 
قرار است وی با ولاديمير پوتين، رييس جمهور روسيه نيز ديدار و مذاکره کند. 
تلاش آمريکا برای اعمال فشار به روسيه، شريک مهم برنامه اتمی ايران، در شرايطی تشديد شده است که اخيرا کاندوليزا رايس، وزير خارجه آمريکا نتوانست نظر مساعد مسکو را برای ارجاع پرونده جمهوری اسلامی به شورای امنيت سازمان ملل جلب کند.
هرچند شورای حکام آژانس بين المللی انرژی اتمی، ماه گذشته قطعنامه ای را تصويب کرد که راه را برای ارجاع پرونده ايران به شورای امنيت هموار می کند، اما روسيه به اين قطعنامه رای ممتنع داده و هيچ تاريخ قطعی نيز برای ارجاع پرونده ايران تعيين نشده است.
ديپلماتها می گويند خانم رايس طی سفر اخير خود به مسکو دريافت که روسيه با هرگونه فشاری برای ارجاع پرونده ايران به شورای امنيت سازمان ملل شديدا مخالفت خواهد کرد.
با اين حال خانم رايس اعلام کرد که روسيه می کوشد ايران را به ميز مذاکره بازگرداند.
واشنگتن ادعا می کند ايران می کوشد به سلاح اتمی دست يابد ولی تهران اصرار دارد تنها به دنبال کاربرد صلح آميز انرژی اتمی است. آژانس بين المللی انرژی اتمی تاکنون نتوانسته است ادعای دو طرف را تاييد يا تکذيب کند. 
آژانس از تهران خواسته است هر چه زودتر به فعاليتهای غنی سازی اورانيوم پايان دهد و مذاکرات را از سر بگيرد. ايران تاکنون بر ادامه فعاليت تاسيسات اتمی اصفهان که موضوع مناقشه فعلی است، پافشاری کرده است و می گويد هيچ شرطی را نمی پذيرد. 
مذاکرات ايران و سه کشور اروپايی بريتانيا، فرانسه و آلمان در ماه اوت متوقف شد. 
روز يکشنبه ۲۳ اکتبر وزيران خارجه آمريکا و بريتانيا اعلام کرده اند که اقدام نظامی عليه ايران برای واکنش به برنامه های هسته ای جمهوری اسلامی، در دستور کار آنها قرار ندارد.
