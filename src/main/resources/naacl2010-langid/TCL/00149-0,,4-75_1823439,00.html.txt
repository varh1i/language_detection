
KAAPSTAD. - Die beweerde nagtelike eskapades van 'n regter se seun en drie ander was niks anders as 'n "seksorgie van formaat" nie.
Só het streeklanddros Bruce Langa gister gesê voordat hy hulle onskuldig bevind en ontslaan het op 15 aanklagte van verkragting en onsedelike aanranding.
Langa het saamgestem met dié seksorgie-stelling van 'n prokureur aan die begin van die opspraakwekkende saak teen die seun van regter Essa Moosa en twee ander in die Wynberg-streekhof. Volgens Langa is dit die beste beskrywing van wat op 16 Augustus verlede jaar gebeur het.
Minute later het hy mnre. Shiraaz Moosa (37), Adrian Matthyse (33) en me. Saide Sadan (40) op vyf aanklagte van verkragting, agt van onsedelike aanranding, een van ontvoering en nog een van aanranding laat loop omdat die getuienis van die 40-jarige klaagster van Wynberg "so swak was dat geen redelike mens die beskuldigdes daarop skuldig kon bevind nie".
Die drie het geglimlag en mekaar in die beskuldigdebank gelukgewens. Moosa het sy vrou, wat die saak getrou bygewoon het, styf omhels.
Al drie het gesê geregtigheid het geseëvier en dat mense versigtig moet wees voordat hulle "verkragting skree".
Volgens Moosa was dit 'n lang en swaar pad vir sy familie, maar "die helingsproses kan nou begin". 
"Wat my bekommer, is dat mense wat regtig verkrag is ná ons saak nie meer die moed gaan hê om uit te praat nie."
Die klaagster het beweer sy is die betrokke dag ontvoer en in 'n huis in Marina da Gama bedwelm, verkrag en onsedelik aangerand. Volgens die drie was sy " 'n gretige en gewillige deelnemer in 'n wettige seksorgie". 
Die hofdrama het gisteroggend begin toe mnr. Rashied Daniëls, staatsaanklaer, sy saak ná net die klaagster se getuienis gesluit het. Adv. Herbert Raubenheimer SC, vir Moosa, en mnr. Reuben Liddell, vir Matthyse en Sadan, het daarna aansoek gedoen om ontslag van hul kliënte. 
Raubenheimer het gesê die klaagster ontvang steeds behandeling, "maar dis omdat haar gewete haar mal maak".
"Die kern van die saak is dat haar man haar gedwing het om 'n saak aanhangig te maak."
Volgens Liddell moes die klaagster se swak getuienis "rillings teen die staat se ruggraat afgestuur het".
" 'n Deurmekaarspul beskryf dit die beste."
Langa het gesê die klaagster het haar verskeie kere in haar getuienis en verklaring weerspreek. "Sy het ook erken sy het oor sekere aspekte gelieg. Sy wou voorgee sy was nie 'n gewillige deelnemer nie, maar dit is verdag dat sy verskeie kere vir haar man daaroor gelieg het.
"Dit is ook vreemd dat iemand wat ontvoer is haar ontvoerder die volgende oggend kan beveel om haar eerder by haar werkplek af te laai. Boonop het sy glimlaggend en naak vir foto's geposeer," het Langa gesê.
Volgens hom het die staat se saak reeds op die tweede dag van die verhoor begin wankel en het die sluiting daarvan dit na die "onvermydelike" gestuur.
