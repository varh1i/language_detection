
Panibagong dagdag na 50¢ kada litro ang ipinatong kahapon ng mga kumpanya ng langis sa kanilang mga produktong gasolina at diesel samantalang dagdag pang P1 kada kilogram o P11 sa 11kg. cylinder ng liquefied petroleum gas (LPG).
Unang gumalaw kahapon ang Caltex Philippines dakong alas-12:01 ng madaling-araw na sinundan ng Pilipinas Shell ganap na alas-sais ng umaga.
Inaasahang magsisisunod na rin sa dalawa ang iba pang oil companies.
Aminado naman ang Shell na hindi ito ang huling adjustment sa kritikal na produktong LPG dahil P2.70 kada kilo ang kailangang marekober dito matapos bumulusok ang contract price nito sa world market.
Sa susunod na linggo, inaasahang ang cooking gas naman ang gagalaw.
Samantala, may P1 pa umanong under recovery sa gasolina kaya’t sa susunod na dalawang linggo ay magkakaroon nang isa pang adjustment sa presyo nito.
