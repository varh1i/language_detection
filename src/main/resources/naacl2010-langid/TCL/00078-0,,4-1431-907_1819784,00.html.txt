Oktober is borskankerbewustheidsmaand en die pienk strikkies op die voorblaaie, taxi's en advertensieborde sorg dat geen een dit kan vergeet nie. En met goeie rede, skryf Sophia van Taak. 
DAAR kleef 'n stigma aan borskanker, want pasiënte wat 'n mastektomie ondergaan het, word kwansuis hul vroulike voorkoms ontneem. Maar dit is nodig om verby die etikette wat ons so graag om mekaar se nekke hang, te kyk. Dit is noodsaaklik dat vroue ophou wegskram van 'n borsondersoek, want 'n vroeë diagnose kan dalk net beteken dat jou kanker bestry kan word. Hoewel die meeste gevalle van borskanker by vroue ouer as 40 ontdek word, is daar tog uitsonderings van vroue by wie dit reeds op 'n ouderdom van so vroeg as 27 jaar gediagnoseer is. Die statistieke skilder 'n kommerwekkende prentjie en steeds bly kanker in al sy vorme 'n reuse-dilemma vir medici.
Maar professor Justus Apffelstaedt, hoof van die Universiteit van Stellenbosch se eenheid vir kankerchirurgie en die Borskliniek by Tygerberg-hospitaal, beweer ons kan ons nie op die huidige statistieke verlaat nie. 
"Die syfers dui slegs aan hoeveel gevalle van borskanker tussen 1993 en 1995 opgeteken is. Maar so baie mense het nie toegang tot die gesondheidsisteem nie; so, ons aanvaar dat die statistieke 30% minder mense insluit as wat dit moet." 
Die akkuraatheid van die syfers word verder in twyfel getrek wanneer ons na die volgende voorbeeld kyk: as 2000 se opname met dié van 1995 vergelyk word, het borskanker onder swart vroue binne vyf jaar verdubbel - dit is onmoontlik. Tog, die algemene gevoel is dat borskanker in Suid-Afrika wel aan die toeneem is, maar daar bestaan geen akkurate syfers nie."
Wat veroorsaak borskanker?
"Die blote feit dat iemand 'n vrou is, is die grootste faktor," sê Apffelstaedt. "Jou familiegeskiedenis speel natuurlik 'n rol, asook die ouderdom waarop jy jou menarg (eerste menstruasie-siklus) gehad het. Elke swangerskap laat 'n vrou se kans op borskanker afneem en voorbehoedmiddels het geen noemenswaardige impak op haar kans nie. As sy eers op 'n laat ouderdom die menopouse bereik of erge estrogeenskommelings ervaar, neem die kans toe," gaan hy voort. (Dit kom daarop neer dat hoe meer menstruele siklusse 'n vrou in haar leeftyd ondergaan, hoe groter is die kans om borskanker te kry. Elke swangerskap skakel gemiddeld tien siklusse uit en daarom is dit "gesond" om swanger te raak.)
"Gereelde oefening en minimale alkoholgebruik laat die kans weer afneem," verduidelik Apffelstaedt verder en maak 'n program op sy skootrekenaar oop. Dit is 'n risikoberekenaar wat in Europa ontwikkel is. Gou-gou word die voorvalle van kanker in my familie, my ouderdom en nog 'n paar veranderlikes ingesleutel en 'n netjiese grafiek sit die resultaat, waarop my kans op kanker teenoor ouderdom gemeet word, uiteen. 
Die professor maak 'n paar verstellings - ek word 30 jaar ouer, met 'n eerste swangerskap op die ouderdom van 19 en my voorgeslagte se kankerstatus word ook aangepas. Elke keer lyk die grafiek anders.
Ek is beïndruk. En effe bekommerd. Maar hy stel my gerus: "Vroue het omtrent 'n 1-uit-8-kans op borskanker. Maar as ons na die omgekeerde kyk, het hulle 'n 7-uit-8-kans om dit vry te spring. En ten spyte van al die veranderlikes wat ons teen dié tyd al weet 'n definitiewe rol speel, is die kans op kanker by die meeste vroue iets wat nie aangewys kan word nie. Talle van die vroue met wie ek te doen kry, volg gesonde leefstyle en kry steeds borskanker. 
"Die individuele risiko-evaluasie stel ons in staat om vroue met 'n hoër kans op die ontwikkeling van borskanker te identifiseer en dan in te gryp, soos byvoorbeeld met gespesifiseerde berading en, indien nodig, behandeling. Ons kan die risiko minimaliseer, maar die voorkoming van kanker nie verseker nie." 
Hoe gemaak om die risiko te beperk?
Die Kankervereniging van Suid-Afrika (Kansa) verskaf die volgende wenke: 
