
G.P. Palma.
Un jove de 22 anys d'edat, identificat com Bartomeu Quetglas Amengual i veí de Calvià, morí ahir horabaixa en un accident de moto a Palma. D'aquesta manera s'eleva a 95 el nombre de morts a les carreteres de Balears durant enguany.
El sinistre d'ahir tingué lloc al voltant de les 15.30 hores al carrer Joan Miró. Segons explicaren dos testimonis a la Policia Local de Palma, Bartomeu Quetglas viatjava en una moto Cagiva Mito, matrícula IB-3389-DH, darrere d'un ciclomotor Yamaha Jog, pilotat per un jove de 16 anys. Ambdós vehicles anaven en direcció a Portopí i els dos motoristes duien el casc.
A l'altura del número 84, poc després de passar la plaça Gomila, Bartomeu Quetglas volgué avançar el ciclomotor. Tanmateix, quan inicià la maniobra d'avançament, fregà la Yamaha Jog, perdé el control de la moto, pujà a la vorera de la seva esquerra i xocà contra una barana. Bartomeu Quetglas quedà malferit en terra, mentre que la seva moto continuà lliscant per l'asfalt uns 50 metres. El jove que pilotava la Yamaha Jog resultà il·lès.
El renou de l'accident alarmà un gran nombre de veïns i de persones que eren per la zona. Una d'aquestes persones explicà: «Hi hagué un gran terrabastall, semblava que havien xocat dos cotxes i quan sortírem fora vàrem veure un jove en terra i la moto a diversos metres de distància d'ell».
Tot d'una es desplaçaren al lloc diverses patrulles de la Policia Local de Palma, que s'encarregaren de regular la circulació, alleugerir la zona i elaborar el pertinent atestat. Els agents prengueren declaració al menor que pilotava la Yamaha Jog i a un altre testimoni del sinistre.
El personal sanitari d'una UVI del 061 tractà de reanimar Bartomeu Quetglas durant més de mitja hora, però no va poder fer res per salvar-li la vida. Després es comunicà la mort al jutjat de guàrdia de Palma, que ordenà l'aixecament del cadàver.
