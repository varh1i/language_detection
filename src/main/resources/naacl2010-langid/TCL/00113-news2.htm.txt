
DAVAO CITY Handa ang maka-kaliwang rebeldeng New People’s Army (NPA) na totohanin ang ‘kill plot’ laban kay Pangulong Gloria Macapagal-Arroyo na hanggang kahapon ay pinagdududahan ng marami na propaganda lang ng Malacañang laban sa mga kalaban sa pulitika.
Kahapon ay isinatinig ni Leonardo Pital o Kumander Parago sa isang press statement dito na tototohanin na nila ang banta sa buhay ng Pangulo at idadamay na nila ang mga masugid na tagasuporta at tagapagtanggol nito sa pangunguna ni House majority floor leader Prospero Nograles na tubong-Davao.
Binigyan-diin ni Pital, nagpakilalang lider ng NPA Pulang Bagani command na sa halip na suportahan ang pagpapatalsik sa tinawag nitong ‘huwad na Pangulo’ ay patuloy pa umanong idinidepensa ang huli sukdulang patayin ang impeachment sa Kamara.
Sa Malacañang, hindi naman apektado ng naturang mga banta ang Pangulo dahil patuloy pa rin ito sa pag-ikot sa iba’t ibang panig ng kapuluan.
Ayon kay Appointments Sec. Conrado Limcaoco, walang epekto sa iskedyul ni Arroyo ang sinasabing assassination plot.
Ngunit tiniyak naman nito na nakikipag-ugnayan muna sila sa Presidential Security Group (PSG) bago sumulong sa appointment ng Pangulo upang matiyak ang kaligtasan nito.
