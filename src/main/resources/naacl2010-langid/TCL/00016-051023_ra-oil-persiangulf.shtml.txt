گرانی نفت سبب شده است که کويت و عربستان سعودی امسال به درآمد نفتی بی سابقه ای دست يابند.
وزارت دارايی کويت اعلام کرد که تا پايان ماه اوت که پنجمين ماه سال مالی اين کشور عربی خليج فارس است، درآمد نفتی اين کشور به بيش از ۱۷ ميليارد دلار بالغ شده است. اين رقم ۱۷ درصد بالاتر از پيش بينی های بودجه برای تمام سال مالی (حدود ۱۵ و نيم ميليارد دلار) است. 
بودجه کويت ۲۴ ميلياد و ۷۰۰ ميليون دلار بسته شده بود و مقامات اين کشور گمان می کردند قريب به ۹ ميليارد دلار کسری بودجه خواهند داشت. قيمت نفت در بودجه کويت ۲۱ دلار برای هر بشکه برآورد شده بود. 
کويت در پنج ماه نخست سال مالی ۲۰۰۵ همچنين بيش از يک ميليارد دلار صادرات غير نفتی داشته است. 
همچنين خرجکرد دولت در همين مدت اندکی بيش از شش ميليارد دلار يعنی يک چهارم کل مبلغ پيش بينی شده برای تمام سال بوده است. 
چنانچه قيمت و توليد نفت کويت در همين سطح بماند، پيش بينی می شود درآمد نفتی اين کشور از مرز ۴۵ ميليارد دلار فراتر برود که برای اين کشور کوچک يک رکورد است. در نتيجه مازاد بودجه از ۲۰ ميليارد دلار فراتر خواهد رفت. 
اين هفتمين سالی است که کويت از درآمدهای سرشار نفت بهره می برد. در شش سال پيش مجموع مازاد بودجه اين کشور بيش از ۳۰ ميليارد دلار بوده است.
کويت ده درصد ذخاير اثبات شده نفت جهان را دارد و جمعيت بومی آن کمتر از يک ميليون نفر است. 
همچنين يک بانک تجاری معتبر در عربستان سعودی اعلام کرد که اين کشور امسال احتمالا ۱۶۳ ميليارد دلار درآمد نفتی خواهد داشت که بالاترين رقم طی ۲۲ سال اخير خواهد بود. 
گروه مالی سامبا در گزارشی اعلام کرد که ميانگين قيمت نفت خام عربستان در سال ۲۰۰۵ به ۵۱ دلار می رسد که ۴۵ درصد بيشتر از ۳۵ دلار سال پيش است. 
براد بورلند، کارشناس مالی اين گروه، اعلام کرد: "اقتصاد عربستان سعودی در حال شکوفايی است و در بهترين دورانش قرار دارد." 
بانک بريتانيايی استاندارد چارتر تخمين می زند کويت، عربستان، امارات و سه کشور ديگر عرب حوزه خليج فارس امسال ۳۰۵ ميليارد دلار درآمد نفتی داشته باشند که در تاريخشان بی سابقه است. اين رقم سی درصد بيشتر از سال ۲۰۰۴ اعلام شده است. 
پيش بينی می شود دارايی خارجی در بانک مرکزی عربستان تا پايان سال جاری از ۴۷ ميليارد دلار به ۱۴۱ ميليارد دلار افزايش يابد. 
