په افغانستان کې د امريکا سفير رونالډ نيومن وايي که چيرې د دوو طالب مړيو د سوځولو هغه خبر رښتيا وخيژي چې له ادعاو سره سم امريکايي سرتيرو سوځولي نو دا کار دامريکا د پوځ له قوانينو سرغړونه ده . 
د امريکايي سفير په وينا به سرغړونکو ته له پوځي قوانينو سره سم سزا ورکوي .پرون افغان ولسمشر حامد کرزي هم په دغې ادعا شوې پېښي سخته خواشيني ښوولې وه او سم لاسي يې د يوې پلټنې غوښتنه کړې وه چې وايي ژر تر ژره يې بايد پايلې هم څرگندې شي . 
دا پېښه د استراليا په يوۀ تلويزيوني رپورټ کې روښانه شوه چې وايي د ناروغيو د خپريدا د مخنيوي لپاره دا کار شوى وو . 
په افغانستان کې د امريکا سفير رونالډ نيومن د دې پېښې په سپيناوي کې وويل :
په کابل کې د امريکا سفير وايي دغه ډول پېښې په جگړو کې نژدې ناشونې ده چې پښې نه شي . 
خو دۀ په عراق کې د ځينو باغيانو اعمالو ته گوته ونيوله چې د پوځ له قوانينو سره سر نه خوري ، يو ځل بيا په افغانستان کې د امريکا سفير رونالډ نيومن زياتوي :
(( داسې هيڅ پوځ او هيواد نشته چې له جگړې سره مخامخ شوى وي او له پېښو نه وي تېرشوى ، په عراق کې برتانيوي پوځيان له پېښو سره مخامخ شوي وو، کانادايي پوځونو او موږ هم پخوا پېښې لېدلي دي . فرانسه په پنځوسمې او شپيتمې لسيزې کې د الجزاير د انقلاب د مهال د ځينو پېښو په لړ کې اوس هم له تشنج څخه تيريږي، دا هغه هيوادونه دي چې زه يې پوځونه منظم او ښه روزلي بولم، زه دهغو کسانو په اړه نه غږېږم چې جگړې کې بنديان اعداموي اوسرونه ېې پرې کوي، نو زه وايم چې هو دا يوه ستونزه ده، په ټولو جگړو کې داسې مشکل وي، او مخنيوى يې د قانون په پلي کولو او د څرگندو پلټنو په ترسره کولو کيدى شي. ))
