
Nasasagad na ang pasensya ng taumbayan kay Pangulong Gloria Macapagal-Arro-yo sa mga polisi-yang ipinatutu-pad nito, partiku-lar ang tahasang pagsupil sa kara-patan ng bawat mamamayan na magtipun-tipon at magpahayag ng kanilang saloobin. 
Kung hindi umano magbabago ng estratehiya at marahas na pamamalakad si Arroyo ay hindi malayong tuluyang magwala ang taumbayan na labis nang nasasakal sa panggigipit ng kasalukuyang administrasyon.
Inihalimbawa ni Pimentel ang serye ng marahas na pagbuwag sa mga rallies kung saan ang pinakahuli ay nagresulta sa pambobomba ng tubig sa mga obispo, mga kilalang political leaders, relihiyoso at concerned citizens na mapayapang nagtitipon upang ihayag ang kanilang matinding pagkadismaya sa pamahalaang Arroyo.
"Hosing Sen. Jamby Madrigal, former Vice President Teofisto Guingona, the bishops, priests, nuns and concerned citizens provokes the people’s patience to breaking point. Gloria and her minions will rue this day," ani Pimentel.
Isa si Pimentel sa mga miyembro ng Senado na buong tapang na sumasagupa sa mga polisiya ni Arroyo kabilang ang pagpapatigil nito sa mga imbestigasyon ng kapulungan sa ilang iregularidad sa pamahalaan.
Kamakalawa ay tahasang sinabi ni Pimentel na hindi matatakot at marerendahan ng Pangulo ang Senado sa pamamagitan ng iba’t ibang kautusang iniisyu nito para maipit ang kamay ng mga mambabatas.
Bilang reaksyon, sinabi ng Malacañang sa pamamagitan ni Press Sec. at presidential spokesman Ignacio Bunye na sumusobra na si Pimentel.
Binigyan-diin ni Bunye na kung magiging parehas lamang si Pimentel at kung magkakaroon lamang ito ng ‘good faith’, sampu ng kanyang mga kaalyado sa oposisyon, ay makakasiguro ang mga ito ng solidong kooperasyon sa panig ng executive branch para sa mga isinusulong na mga reporma at programang pangkaunlaran.
Sa halip umanong magpakadesperado ang Senado sa pagpupursige sa mga imbestigasyon na tinawag ng palasyo na ‘in aid of destabilization’ ay makabubuting magtrabaho na lamang ito sang-ayon sa kanilang tungkulin sa sambayanan at ito ay ang lumikha ng mga batas na makakatulong sa pag-usad ng bansa.
Kaugnay pa rin ng kaliwa’t kanang dahas sa lansangan bunga ng pinaiiral na ‘kamay na bakal’ ng pamahalaang Arroyo laban sa mga rallyista, iginiit kahapon ni administration Rep. Francis Pangilinan na bawiin na ng palasyo ang calibrated preemptive response (CPR) dahil lalo lamang umano nitong pinagniningas ang ngitngit ng anti-GMA forces.
