- Vi kan räkna med att flera föreningar inte orkar med det här. De går på knäna. Kommenterar Ulf Carlsson, på Göteborgs Fotbollsförbund.
Höjningarna är inte mer än två- tre procent för ungdomslag och tre- åtta procent för vuxenspel och en träningstimme på gräsplan kommer som mest att kosta 340 kronor. Det är fortfarande en subvention med cirka 70 procent av stadens verkliga utgifter.
Men för klubbar med många lag bränner kostnaderna ändå. Blåvitt betalade i fjol 282000 kronor i hyror till kommunen. Frölunda och Quiding ännu mer.
Kulor och kostnader rullar snabbt också i fotbollen, och det blir allt svårare att få budgeten att gå ihop. Speciellt för klubbar långt ner i seriesystemet.
Men problemet bör nog delas upp i två frågor:
Ska samhället stödja ungdomsidrott och ungas fritidssysslor?
Ska kommunen dessutom betala skattepengar för vuxna grabbar och tjejers motionslek med boll?
Svaret på första frågan är självklart ja. Att dina skattepengar gynnar ungdomar har du väl inget emot?
Svaret på fråga två är inte solklart alls. Gubbarna och gummorna kan väl satsa mer ur egen ficka. De betalar ju också fullt pris på träningsgymmet, utan att knota.
Klubbarna må hävda att all verksamhet hör ihop och vuxenlagens framgångar i seriespelet lockar ungdomar att börja träna i klubben och stimulerar dem att fortsätta. Alla behöver alltid ett högre mål att kämpa för.
Ingen statistik bevisar att det är just medlemsavgifterna som gör att fotbollen tappar aktiva så att vissa klubbar saknar spelare och måste lägga ner verksamheten eller gå ihop med konkurrenten.
Stockholms kommun låter ungdomslag träna och spela gratis, vuxenlagen betalar mindre än i Göteborg. Men fotbollen har minskat ändå.
Självklart kunde Göteborg också slopa planhyrorna för ungdomsspel.
Juniorlagen lever ju till stor del på aktivitetsbidrag från kommunen - som staden sedan delvis tar tillbaka som höga planhyror. 
Det blir en rundgång på samma pengar.
Men politikerna har hittills menat att det behövs åtminstone en mindre avgift, för att hindra okynnesbokningar och att alla bara vill spela på gräsplan.
