Men de självbelåtna leendena hos många biskopar och den reserverade tacksamhet som många representanter för organisationer för homosexuellas rättigheter tvingats visa måste väl ha fått det att krypa i skinnet på otaliga svenskar?
För på intet sätt har kyrkan accepterat homosexuella som jämlika.
Homosexuellas rätt till en välsignelseakt i kyrkan har diskuterats sedan 1970-talet. Homosexuella har fått rätt till registrerat partnerskap och kan i dag även få kyrkans välsignelse vid en så kallad förbön, som, enligt reglerna, ska ske i avskildhet.
Inte i kyrksalen.
Nu har man alltså "höjt homosexuellas status" ytterligare.
Men de ska inte få vigas i vanlig mening. I stället ändrar man rubriken i Kyrkoordningens 23:e kapitel från "vigsel" till "vigsel och välsignelsehandlingar" och ger homosexuella en särskild välsignelseakt.
Martin Lind, biskop i Linköpings stift, tycker att kyrkan har satt ned foten och tagit sitt ansvar.
Per-Olof Widell vid Nätverket för partnerskap anser att kyrkan klivit om samhället i övrigt i utvecklingen.
Men en Gallupundersökning från 2004 visar att 61 procent av svenskar är positiva till homosexuella vigslar.
Och det blir märkligare. I en debattartikel i Dagens Nyheter 2004 ville bland andra Abd al Haqq Kielan, imam i Svenska islamiska samfundet, Meir Horden, rabbin i Judiska församlingen i Stockholm och Krister Andersson, missionsföreståndare i Svenska Missionskyrkan, klargöra sin inställning till könsneutrala äktenskap. De skrev:
"Vi vädjar till regering och riksdag att bevara begreppet äktenskap för samlevnad mellan kvinna och man."
Bara för att lite senare citera Lactantius, kristen lärare på 300-talet:
"Religion är det mest frivilliga som finns och kan alltså inte dekreteras av någon mänsklig myndighet."
Man vill alltså att staten ska hjälpa till när det behövs, med vigselrätt till exempel, och annars inte lägga sig i. Att stat och samfund ska vara separerade, men bara lite.
Och man får som man vill. I Sverige kan vilket samfund som helst ansöka om vigselrätt.
Men präster i Svenska kyrkan har den automatiskt. 
För att inte förlora den har man nu "satt ned foten".
