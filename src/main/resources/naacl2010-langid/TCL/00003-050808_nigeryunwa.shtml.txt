Mutane kamar miliyan 3 da dubu dari 6 ne Majalisar Dinkin Duniya ta yi kiyasin suna fama da mummunan karancin abinci a Niger.
Daga cikin wannan adadi, matsalar ta fi kamari akan kananan yara wadanda shekarunsu basu haura biyar ba.
Yara kamar 800,000 ne Majalissar dinkin duniya ta yi kiyasin suna fuskantar mummunar matsala ta karancin abincin.
Tun a watan Nuwamban bara, Majalissar Dinkin Duniya ta nemi taimako daga kasashen waje na dola miliyan 16 domin taimakawa al'ummar da ke fama da matsalar yunwa.
Saidai kasashe masu bayar da agaji sun yi biris da kiran da Majalisar Dinkin duniya ta yi. 
Babban wakilin Majalisar Jan Egeland ya ce ''Yara na mutuwa a Niger saboda yadda kasashen duniya suka ki amsa kiran Majalisar Dinkin Duniya.''
Kungiyoyin agaji daga kasashe daban daban sun kafa wuraren kula da yaran da ke fama da matsananciyar tamowa.
A wani yanki guda hukumar Medicins Sans Frontiers (MSF) tace ''Ta kwantar da yara masu fama da tamowa 1053 a tsakanin 8 zuwa 14 ga watan Augusta 2005 kadai a cibiyoyinta na ciyar da jama'a.''
Saidai a wata hira da yayi da BBC, Shugaba Tandja Mamadou ya bayyana cewa babu yunwa a jamhuriyar Niger, ya na mai cewa ''Inda akwai yunwa a kasarmu da yanzu karkara ta fashe''.
Shugaba Tandja ya ce ''Ka duba ai watau jikin namu na 'yan Niger, ka ga ramamme a ciki, wanda yunwa ya buga?''
Shugaban na Niger ya amsa cewa lalle akwai karancin abinci da aka samu a sakamakon fari da kuma farar dango, wannan abu kuma ya shafi kasashe da dama bawai kawai jamhuriyar Niger kadai ba.
