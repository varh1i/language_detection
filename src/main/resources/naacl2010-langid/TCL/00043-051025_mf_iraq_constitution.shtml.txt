هيئت مستقل انتخابات عراق طی نشستی خبری در بغداد نتيجه نهايی شمارش آرای همه پرسی هفته گذشته اين کشور را اعلام کرد.
آن گونه که اين هيئت اعلام کرده، 78 درصد از رأی دهندگان به قانون اساسی پيشنهادی رأی مثبت و 21 درصد رأی منفی داده اند.
همچنين از هيجده استان عراق تنها در دو استان سنی نشين صلاح الدين و انبار تعداد کسانی که به قانون اساسی پيشنهادی رأی منفی داده اند بيش از دو سوم کل رأی دهندگان را تشکيل می داده است.
پيشتر اعلام شده بود که 97 در صد رأی دهندگان در انبار و 82 درصد رأی دهندگان در صلاح الدين به قانون اساسی رأی منفی داده اند.
در صورتی که در سه استان عراق بيش از دو سوم رأی دهندگان به قانون اساسی پيشنهادی رأی منفی می دادند، اين قانون رد می شد اما مخالفان قانون اساسی که اغلبشان را اعراب سنی مذهب تشکيل می دهند نتوانستند به چنين هدفی دست يابند.
در استان دياله که اکثريت سنی نشين کوچکی دارد، تنها اندکی بيش از پنجاه درصد به قانون اساسی رأی مثبت داده اند و صالح مطلق، يکی از سياستمداران برجسته سنی مذهب عراقی ادعا کرده که در جريان رأی گيری در اين استان تقلب شده و تعداد آرای ريخته شده به صندوقها بيش از تعداد کسانی است که برای رأی دادن ثبت نام کرده بودند.
همان طور که پيش بينی می شد، حضور شيعيان و کردها در همه پرسی پررنگ بوده است. 
ناظران سازمان ملل نيز گفته اند که رأی گيری بخوبی انجام شده و اغلب مردم موفق به دادن رأی شده اند.
اينکه رأی گيری در شرايط نسبتاً مسالمت آميز بوده و مشارکت مردم در آن، حتی در نواحی سنی نشين که برخی گروهها خواستار تحريم انتخابات بودند، گسترده بوده به تأييد جامعه بين المللی رسيده است.
