Följer man debatten i Kungsbacka, Varberg och Halmstad så består dagens Sverige av två delar - Halland och tassemarkerna. Lika med resten av landet. Plus skåningar förstås, men de har ju alltid velat hålla sig på sin kant.
Och vågar någon ens knysta att Halland borde delas, av något mer eller mindre genomtänkt skäl, så är det närmast landsförräderi. Lika med given insändarstorm i de förträffliga regiontidningarna Hallands Nyheter och Hallandsposten.
Hallänningar ska vi andra vara avundsjuka på. Folk som känner att de hör samman jobbar bättre ihop.
Jämför bara med storlänet som de flesta GT-läsare bor i. Hur många kallar sig Västra Götalänningar? Däremot har vi hört regionpolitiker sucka över att kolleger från Skaraborg eller Bohuslän haft så olika intressen.
