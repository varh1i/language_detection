Sanger og komponist Anne Linnet har i et ni siders brev til kulturminister Brian Mikkelsen (K) forsøgt at få ham til at gribe ind, så hun kunne få lov til at skamfere det bevaringsværdige tag på den store, fredede ejendom Bohlendachhuset på Holmen i København.
'Kære Brian Mikkelsen' indleder Anne Linnet brevet, hvor hun også besværer sig over, at hun har måttet betale 315.000 kr. i ejendomsskatter, fordi huset under en årelang ombygning ikke har været udmatrikuleret.
Det 514 kvm store Bohlendachhuset er fra 1801 og har bl.a. fungeret som skibssnedkeri, møbelmagasin og som depot for Søartilleriet indtil Anne Linnet gennem sit selskab Linnet Songs ApS købte det i 1997. I år købte hun så personligt ejendommen af sit selskab for 4.65 mio. kr. 
Fik et nej
Bohlendachhuset har i stueetagen et bruttoareal på over 300 kvm og en tagetage på over 200 kvm.
Anne Linnet har i flere år været i gang med en ombygning og har undervejs forsøgt at få Kulturarvsstyrelsen, der har tilsynet med fredede ejendomme, til at give hende lov til at sætte både kviste og store Velux-ovnlysvinduer i det bevaringsværdige tag.
Det mente Kulturarvsstyrelsen ikke umiddelbart at kunne give den kendte sanger lov til og bad derfor Det Særlige Bygningssyn om at udtalelse.
Bygningssynet vendte imidlertid tommelfingeren nedad og fastslog, at taget ikke bør røres.
Find en løsning
- Bygningssynet finder det uforeneligt med fredningen at tilføje bygningen såvel kviste som Velux GVO-tagvinduer, siger Bygningssynet i afgørelsen, som i henhold til lovgivningen ikke kan indbringes for en højere instans. 
Det ville Anne Linnet ikke finde sig i, så hun skrev straks et brev til kulturminister Brian Mikkelsen og bad ham om at gribe ind over for Kulturarvsstyrelsen og Det Særlige Bygningssyn.
I brevet hævder hun bl.a., at hun ikke kan lufte ud i boligen, hvis hun ikke får lov at sætte kviste og ovnlysvinduer i taget, og at de desuden skal bruges som flugtveje.
Anne Linnet forklarer også, at der på et tidligere tidspunkt i ejendommens levetid har været en luge i taget og vinduer i enderne.
'Alt har jeg fået afslag på. Jeg må ikke røre tagfladen overhovedet', klynker Anne Linnet og hævder, at huse med samme bygningskonstruktion i Tyskland kan ses med kviste. 
'I håbet om at du vil kigge på sagen, så den kan finde en løsning, alle kan være tjent med. Ikke mindst Bohlendachhuset', skriver Anne Linnet.
Den kendte sanger klager også over, at afslaget og -hævder hun -myndighedernes langsommelighed har betydet, at hun og hendes tre hjemmeboende børn ikke som planlagt har kunnet flytte ind i ejendommen.
- Det vil derfor betyde meget, at der kommer en endelig afklaring på disse forhold snarest, skriver hun og slutter med et: 
Med venlig hilsen Anne Linnet.
