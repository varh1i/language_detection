
  Bydd gwaharddiad ar sioeau er mwyn atal ffliw adar 
Mae marchnadoedd, ffeiriau a digwyddiadau eraill sy'n gysylltiedig ag adar yn cael eu gwahardd er mwyn atal ffliw adar. 
Dywedodd Llywodraeth y Cynulliad bod angen y gwaharddiad, ddaeth i rym ddydd Gwener er mwyn cwrdd â chanllaiwiau'r Undeb Ewropeaidd. 
Daeth mesur tebyg i rym yn Lloegr ddydd Gwener - bydd yr Alban yn gweithredu gwaharddiad ei hun o ddydd Sadwrn. 
Bydd y gwaharddiad yn weithredol yng Nghymru tan ddiwedd 2005. 
"Er mae'r peryg o achosion o'r ffliw adar ym Mhrydain dal wedi ei ddosbarthu'n isel, mae'r peryg o'i ledaenu'n fyd-eang nawr yn cael ei ystyried yn uchel," meddai gweinidog Amgylchedd, Cynllunio a Chefn Gwlad y cynulliad, Carwyn Jones. 
Mae'n rhaid felly i ni wneud popeth y gallwn i warchod ein hadar." 
'Unig opsiwn' 
Rydym wedi cyflwyno deddfwriaeth frys i wahardd marchnadoedd adar, ffeiriau a digwyddiadau tebyg ran ddiwedd y flwyddyn. 
"Rwy'n gwybod y bydd hyn yn siomi'r rhai sy'n cymryd rhan, ond rwy'n siwr y bydd pobl sy'n cadw adar yn deall mai dyma'r unig opsiwn cyfrifol ar hyn o bryd." 
Dan y ddeddfwriaeth newydd bydd gan lywodraeth y cynulliad opsiwn i orfodi pobl sy'n cadw adar i gadw bwyd a diod ar gyfer dofednod dan orchudd, cadw dofednod rhag adar gwyllt, a hysbysu'r gwasanaeth milfeddygol cenedlathol o unrhyw arwydd o haint. 
Bydd gofyn i bob sw frechu adar. 
  Carwyn Jones: 'Mae'n rhaid i ni wneud popeth y gallwn i warchod ein hadar' 
Bydd y cynulliad yn ystyried y defnydd o'r mesurau hyn yng ngolau arolygon rheolaidd o'r sefyllfa yng Ngymru a thrwy'r byd ac asesiadau risg milfeddygol. 
Cafwyd hyd i achosion o straen H5N1 o'r ffliw adar yn Nhwrci a Romania yn ddiweddar, gan gychwyn ofnau y byddai pandemig. 
