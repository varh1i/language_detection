
PILU: Zaimi (kanan) ditenangkan anak bongsunya Mohd
Firdhaus, ketika melihat keadaan rumahnya yang
musnah dalam kebakaran di Taman Seri,
Pengkalan Chepa, kelmarin.
KOTA BHARU: Api lilin yang dinyalakan akibat gangguan bekalan elektrik menyebabkan seorang ibu tunggal dan keluarganya di Pengkalan Chepa tinggal sehelai sepinggang menjelang Aidilfitri apabila rumah mereka musnah dalam kebakaran malam kelmarin. Dalam kejadian jam 8.30 malam di Taman Seri itu, semua persiapan Aidilfitri oleh jurujual pasar raya, Zaimi Yusoff, 43, yang ketika itu sedang bekerja musnah. Ketika kejadian, anak bongsunya, Mohd Firdhaus Che Baharom, 13, tiada di rumah kerana keluar menunaikan solat Isyak di masjid. Sebelum keluar, Mohd Firdhaus dikatakan tertinggal lilin yang dinyalakan atas meja solek ibunya. Kebakaran disedari jirannya, Mohd Noradly Nordin, 24, yang berada di luar rumah bersama ahli keluarganya sementara menunggu gangguan bekalan elektrik pulih. Noradly berkata, sebaik melihat asap, beliau bergegas ke rumah mangsa dan menolak pintu yang tidak berkunci sebelum melihat api marak di bilik depan rumah. “Saya minta ahli keluarga menghubungi bomba sebelum membantu menyelamatkan apa yang sempat dari rumah berkenaan tetapi api marak pantas," katanya. Zaimi yang bersedih dengan kejadian itu berkata beliau menyedari kebakaran jam 8.45 malam selepas dihubungi jirannya. "Saya percaya, lilin yang diletakkan atas meja solek dilanggar kucing peliharaannya sehingga menyebabkan terjatuh atas tilam," katanya. Pegawai Penjaga Balai Bomba dan Penyelamat Pengkalan Chepa, Abd Manaf Jaafar, berkata pihaknya menerima panggilan jam 8.29 malam dan bergegas ke tempat kejadian sebelum mendapati kira-kira 80 peratus rumah itu musnah. Beliau berkata, 18 anggota dengan tiga jentera mengambil masa 10 minit mengawal kebakaran, seterusnya menyelamatkan tujuh rumah berhampiran rumah terbabit.
