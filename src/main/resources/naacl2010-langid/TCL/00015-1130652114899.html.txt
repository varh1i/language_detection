
Onbekenden doodden Ghaleb Abdelmahdi zondag in Bagdad, toen ze het konvooi waarin hij reisde onder vuur namen. Ook Abdelmahdi’s chauffeur kwam om.
In de shi’itische stad Howaider stierven zaterdag zeker dertig mensen toen een auto vol explosieven de lucht in ging. De bom ging af vlakbij een moskee, de markt en het koffiehuis. De aanslag had plaats omstreeks zonsondergang, het tijdstip van het einde van het vasten, toen veel mensen op straat waren om inkopen te doen. Er vielen zeker veertig gewonden. De bom zat in een vrachtwagen.
Elders in het land stierven naar schatting tien Irakezen door aanslagen. Het Amerikaanse leger doodde negen opstandelingen die bomaanslagen wilden plegen. Ook sneuvelden drie Amerikaanse militairen.
Zondag berichtte The New York Times over schattingen van het Amerikaanse ministerie van Defensie over het aantal Iraakse burgerslachtoffers. Vanaf 1 januari 2004 tot september dit jaar hebben milities 26 duizend Irakezen gedood of verwond, aldus het Pentagon.
