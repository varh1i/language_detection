
BAHAGIA: Aidilfitri kali ini lebih bermakna
bagi keluarga Norman dan Abby.
BAGI keluarga Norman Hakim, Syawal tahun ini lebih meriah dengan kehadiran orang baru, Marissa Dania Hakim, empat bulan. Keceriaan semakin berganda apabila putera sulung, Mohamed Danish Hakim, 3, pula cukup rancak berceloteh. Dengan adanya dua buah hati pengarang jantung, sudah pasti perayaan kali ini begitu bermakna kepada pasangan romantis itu. Persediaan untuk diri kini jatuh di tangga kedua kerana paling utama persalinan si kecil. Malah peluang bercuti panjang sempena musim perayaan digunakan sepenuhnya untuk membawa anak mengunjungi saudara mara. Justeru, selain berhari raya di ibu kota mereka tetap pulang menyambut lebaran di Kuantan, Pahang. Sudah menjadi rutin, sejak melayari alam perkahwinan, hari raya pertama disambut dengan keluarga sebelah isterinya, Abby di Kuala Lumpur dan kali ini jika tiada aral melintang pada pagi raya kedua baru empat beranak itu berangkat pulang ke Kuantan, Pahang. “Apabila balik pada hari raya kedua, jalan raya tidak sesak dan perjalanan sangat lancar. Lagi pun kebiasaannya kami akan beraya beberapa hari di sana, jadi lebih adil berhari raya dulu dengan keluarga sebelah Abby kemudian ke Kuantan. “Sebenarnya beraya di mana dulu pun tidak menjadi masalah asalkan dapat mencium tangan ibu bapa serta bermaaf-maafan dengan sanak saudara. Syawal kami juga kali ini lebih terasa dengan kehadiran Dania,” kata Norman yang sejak mengenakan baju Melayu jingga. Abby yang sibuk melayan kerenah Danish turut mengiyakan pendapat suami tercinta. Terserlah kebahagiaan pasangan dua sejoli itu tatkala memujuk si kecil beraksi di depan kamera. Jika Danish minta dipujuk untuk bergambar, adiknya Dania cukup sporting. Malah tempias aura mama dan papanya yang biasa berada di hadapan kamera bagai terkena padanya apabila di bibir sentiasa terlukis senyuman. Sama ada Abby atau Norman begitu sabar melayan kerenah buah hati mereka. Cerita Norman lagi yang sudah dua tahun menubuhkan syarikat sendiri yang tertumpu kepada perkhidmatan dan pengedaran, MDH Trading & Services, biarpun keletihan menjayakan penggambaran Gerak Khas, peluang bermain bersama anak tidak dilepaskan. Malah kesibukan menjalankan perniagaan, tugasan di lokasi dan memenuhi tanggungjawab kepada keluarga tidak menghalangnya membalas setiap kiriman kad ucapan raya yang mula diterima sejak awal Ramadan. “Membalas kad ucapan peminat sudah kami jadikan tradisi sejak berkahwin. Seronok mendapat kad sebagai tanda ingatan. Seboleh-bolehnya kami cuba membalas kira-kira 100 keping kad sehari. Ingatan peminat cukup mengharukan,” kata duta produk kesihatan MegaHerb itu. Selain tertumpu kepada penjenamaan dan pengiklanan, syarikat yang ditubuhkan untuk anak mereka turut mengedarkan MegaHerb dan produk minyak enjin keluaran Itali, Selenia Motor Oil selain mengendalikan kerjaya mereka suami isteri. Berbalik kepada kisah pulang berhari raya di Kuantan, ulas Norman lagi sudah menjadi kemestian kepada keluarganya menjamu selera dengan sate dan kuah kacang manakala hidangan wajib masakan ibu mentuanya yang tidak mampu dilepaskan ialah ketupat serta rendang. Keenakan juadah istimewa serta kemeriahan suasana beraya di kampung halaman membuatkan mereka tidak sabar menempuh perjalanan. Begitu pun, keselamatan keluarga tidak dilupakan kerana bagi Norman biar lambat asal selamat. 
