
ONS sit in die hotel in Halifax toe die foon lui.
"Dis vir jou, Kosie."
Hy neem die foon in sy vierde pootjie. Hy frons liggies en toe glimlag hy.
"Ja, graag."
"Dit was die Taalgenootskap van Québec. Hulle het my gevra om 'n lesing te kom gee oor Afrikaans as 'n minderheidstaal en ons vlieg die naweek soontoe. Jy is ook genooi."
Nou weet ek dat ek die volgende paar dae maar alleen sal moet wandel deur Halifax. Ek sal maar weer na die Titanic-museum gaan kyk, terwyl Kosie sy lesing skryf. Die aand toe ek voetseer by die huis aankom, is Kosie al opgekrul.
Ek besluit om sy notaboek te lees en die begin van sy lesing is absoluut imposant. Dit heet: "Jy Boggem, ek Voertsek." 
"Afrikaans is 'n minderheidstaal, maar 'n taal met hartstog. Kyk byvoorbeeld na die deelteken in Afrikaans en twee uiters belangrike woorde, te wete hoërskool en poësie, kry heeltemal 'n ander betekenis wanneer hierdie deelteken verwyder word. Taalkundiges krap al jare lank kop oor hierdie verskynsel wat ek gewoon die sublieme deelteken noem. Want sonder die deelteken, beweeg ons in die profane en die goedkoop segging. Die plat woord. Trouens, 'n mens sou in navolging van 'n groot digter kon meen dat 'die deelteken neem ook 'n hele lewe in beslag!' Dit is dan 'n geval van Boggem en Voertsek. Die een dui al die ander een aan. Die staan of lê in die plek van die ander. Let wel, lê, nie staan nie. Toe ek verlede jaar met Die Vriende vir Afrikaans gepraat het, was my opmerking: Waak daarteen dat ons nie Die Vyande van Afrikaans word nie. Afrikaans ja, maar nie ten koste van ander inheemse tale nie.
"Kyk na Frans en Engels. U as Kanadese weet hoe Frans se regte beskerm kan word. Oppas dat u nie die taal skend en onbedoelde politieke bagasie uit die verlede weer wakker maak nie!"
En dan lees ek die volgende gedig:
Boggem en Voertsek
Boggom en Voertsek het saam gereis
Waar die Grote Rockies pryk
Die een 'n digter met 'n groot soetkys,
Die ander 'n duisendpoot sonder pruik.
Boggom en Voertsek het saam beweeg
Waar die boegoebossies vloei
En in Montréal hul legendes uitgespeel
En 'n vreemde gehoor geboei.
Boggom en Voertsek het saam teruggekom
In 'n reisrubriek met lekker ryme.
Daar niks uit hierdie reisigers te trek,
Behalwe om te lag vir die pruime!
Kosie Leipoldt
Ná hierdie uiters suksesvolle lesing lui die foon dae aaneen in 'n klein Québec-herberg. En dis beslis nie faux-bewonderaars nie. Nee o nee.
Die Northrop Frye-klub vra vir Kosie om ook asseblief met hulle te kom gesels oor die Lag in die Literatuur. Nou is Kosie eers in sy element. Ek moet bely dat ek nogal jangroentjie is oor hierdie eer wat hom te beurt val. Min mense word sowel as taalkundige dan as letterkundige geëer. Maar Kosie het dit. Hy is 'n intellektuele "man for all seasons". Ek kan nie wag om sy lesing te lees nie. Ek weet hy maak altyd net 'n paar aantekeninge en daarna praat hy as't ware uit die poot uit, by wyse van spreke.
Daardie aand toe hy indommel, lees ek stiekem aantekeninge rondom sy siening van Frye en humor:
"Waar sal ek begin, liewe Frye-bewonderaars? Met 'Anatomy of Criticism' of 'The Well-Tempered Critic'? Of u verwys na die 'Fables of Identity'?
Of Frye se siening van 'Spiritus Mundi'?
U het my egter gevra om te praat oor sy siening van die Lag in die Literatuur. Oor humor. Oor komedie. Ons kan dit alleen verstaan as ons begryp wat die tragiese is.
Is die volgende byvoorbeeld humor? 'Wat noem ons 'n duisendpoot op Viagra? 'n Skropborsel.'
Of die volgende voorbeeld: 'Wat noem ons 'n duisendpoot met 99 pote en een houtpoot? 'n Matroos of seerower!'
'Wat noem ons 'n duisendpoot met 60 kleintjies? Mia Farrow.'
Oor die mitologie van Kanada het Northrop Frye insgelyks helder geskryf. Hierom is hy in 2000 selfs met 'n posseël vereer. En het hy 39 eredoktorsgrade ontvang."
Soos altyd is Kosie se insigte helder en oorrompelend. Ek kan nie wag om hierdie lesing mee te maak nie.
Bronne:
http://en.wikipedia.org/wiki/Northrop_Frye
