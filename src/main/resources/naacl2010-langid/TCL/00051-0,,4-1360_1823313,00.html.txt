
BAGDAD. - Minstens 11 mense het gister in motorbomaanvalle hier en in die gewoonlik rustige Irakse stad Soelaimanija gesterf toe insurgente ná twee relatief stil weke tot 'n hernieude aanval oorgegaan het.
Dít volg op 'n dramatiese selfmoordbomaanval op 'n hotelkompleks vol buitelandse joernaliste Maandag, waarin daar volgens die polisie minstens 12 mense dood en 22 beseer is.
Die aanval op Bagdad se Sheraton- en Palestine-hotelle, wat as basis vir verskeie oorsese mediaorganisasies dien, het die middestad laat skud en groot wolke rook en stof in die lug laat opborrel. Die aanvalle het teen skemer plaasgevind en is deur televisiekameras vasgelê.
Volgens die Amerikaanse weermag het 'n eerste motor buite die buitemuur van die hotelle op die Firdoes-plein ontplof. Dit is dieselfde plein waar Amerikaanse soldate in April 2003 'n groot standbeeld van Saddam Hoesein omgetrek het.
Luidens 'n verklaring van die weermag het daar sowat vyf minute later 'n tweede aanvaller op die plein afgery gekom en deur die gat in die muur probeer ry, maar die persoon is deur burgerlike sekerheidsmagte gekeer en die motor het aan die ander kant van die plein ontplof.
Sekondes later het 'n sementvragmotor vol plofstof deur die gebreekte muur gery en op die hotel afgepeil. Volgens die weermag het 'n Amerikaanse soldaat op die vragmotor geskiet en het dit ontplof.
Die ontploffing het groot skade aan die voorportaal van die Palestine-hotel aangerig en brokke puin is honderde meter ver geslinger.
'n Aantal nuusfotograwe is in die aanval gewond en na die hospitaal geneem, maar geen buitelanders het sover bekend in die aanval gesterf nie.
Irak se raadgewer oor nasionale sekerheid, mnr. Mowaffaq al-Roebaie, het gesê die insurgente wou moontlik van die joernaliste ontvoer.
Amerikaanse amptenare het gewaarsku dat nuwe aanvalle deur Soennities Arabiese militante vandeesmaand sou plaasvind tydens die referendum oor 'n Amerikaans gesteunde grondwet en die Saddam Hoesein-verhoor wat verlede week begin het.
Gister is die aanvalle voortgesit met onder meer 'n selfmoordaanval op 'n Amerikaanse militêre konvooi in die Mansoer-gebied in die weste van Bagdad.
Volgens die polisie is een burgerlike in dié aanval dood en vyf beseer.
'n Sypaadjiebom het ook gister naby een van Bagdad se kinderhospitale ontplof.
Een persoon het in dié aanval gesterf, en een is beseer.
Volgens hospitaalamptenare is nege mense ook dood toe 'n motorbom ontplof het in die noordelike stad Soelaimanija, wat tot nou toe selde gepla is deur die geweld wat die land die afgelope twee jaar geteister het.
