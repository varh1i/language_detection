Заедно със Suffer H, Кълн подгряха концерта в София на Paradise Lost на 9 октомври. Кълн преиздадоха дебютния си албум, пускат втори и имат няколко готови песни за трети. Освен това им предстои турне.
Попитах Боян, който е басист и фронтмен на Кълн, има ли промени в бандата:
- Има. След издаването на първия ни албум дойдоха нови двама души, които доста промениха нещата в групата.
- Те къде са свирили досега?
- Китаристът Жоро - във Fyeld, а барабанистът Иван е свирил в джаз, трипхоп и дръмбенбейс проекти - например The Apple.
- Какво стана с предишните членове на Кълн?
- Китаристът, с който бяхме основали групата, реши да учи в чужбина, а барабанистът се отказа сам.
- Какво представлява новият албум на бандата?
- Десет песни и един инструментал има в него. Албумът е наречен на инструментала – Polysenses (Съвкупност от различни чувства). Насоката е същата, но нещата вървят много по-добре отпреди. Първият сингъл се казва Role.
- Кой мисли парчетата в Кълн?
- В момента работим и тримата заедно. Имаме седем парчета готови за трети албум. За втория идеите основно идваха от китариста ни Жоро. Текстовете са мои.
