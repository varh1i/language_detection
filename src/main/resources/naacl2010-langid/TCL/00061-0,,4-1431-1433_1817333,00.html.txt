
Suid-Afrika het dit nie daardie tyd gesien nie, maar die Trojaanse-perd-voorval het die Kaap geruk en die video-opname van die voorval het oorsese kykers geskok. Carien du Plessis het gaan kyk na die mense wie se lewe vandag presies 20 jaar gelede ingrypend verander is.
DIT was 'n pragtige, sonnige dag, of ten minste, dit is hoe Hilary Magmoed Dinsdag 15 Oktober 1985 onthou. Dit was die dag waarop haar seun, Shaun, doodgeskiet is. Hy was 16.
Twee ander ma's se kinders het ook op daardie dag skynbaar onnodig gesterf.
Charmanie Zulu, Jonathan Claasen (21) se aanneem-ma, het op daardie selfde dag die eerste keer sy regte naam uitgevind. Jonathan was 11 toe sy hom gekry het, maar hulle het hom altyd Dog genoem. Op daardie dag het hy werk toe gegaan, in 'n geveg betrokke geraak en is hy daghospitaal toe. Charmanie het die eerste keer op sy kliniekkaart gesien wat sy regte naam was. Sy familie is nooit opgespoor nie.
Georgina Williams het nie tot die volgende dag vermoed dat haar seun, Michael Miranda (11), dood is nie. Michael het saam met sy neef, Sallie du Toit, met 'n kartonboks geloop om duiwe te gaan uitruil. Hy sou gesterf het van twee skote in sy kop, een in sy nek, en 'n onbekende aantal skote in sy lyfie.
Sallie, wat toe 14 was, is ook ernstig gewond, maar volgens Georgina wil hy tot vandag toe nie daaroor praat nie.
Die gebeure van daardie dag in Thorntonstraat, Athlone, word in hierdie vryheidslied vertel:
"That morning 15 October 1985
There was some who did not know they would not
survive.
The Boers had plotted to kill us all.
They devised a trick to make us fall.
To make us fall, to make us fall.
Toe kom daar 'n trok, 'n orange railway trok
Hulle het ons kinders uitgelok
Daar was twee houtbokse, waar die Boere weggesteek
het
Sodat hulle ons bietere kon skiet.
Bietere kon skiet, bietere kon skiet.
Skielik het die Boere uit die bokse uitgejump
en skiet soos mal honde, en slaan, skop en stamp.
Ons het net gehardloop na enige plek
Toe skree daar 'n Boer, skiet hulle vrek
Skiet hulle vrek, skiet hulle vrek."
Die res van die liedjie vertel hoe die kinders by huise in gehardloop het, en hoe hulle deur die polisiemanne gevolg is. Drie jongmense is dood en 13 kinders en twee volwassenes is beseer.
Zainab Ryklief het in 1997 voor die Waarheid-en-versoeningskommissie getuig dat 'n groep kinders wat ná skool by haar geskuil het, net vir 'n oomblik buite was toe die skietery (met outomatiese gewere) plaasgevind het.
Party van hulle is gewond en die polisie het die huis se deur afgeskop om van die kinders in hegtenis te kom neem. Shaun het op 'n bed in hierdie huis gesterf. Só vol bloed was die matras dat dit weggegooi moes word.
Al die vensters van die huis is stukkend geskiet en verskeie breekware in die kombuis het ook in die slag gebly.
DIE vier lede van die veiligheidsmag wat gedagvaar is om getuienis te gee op die spesiale sitting van die WVK oor die voorval, wou nie van hul geskrewe verklarings afwyk nie. 
Hulle het ook nie verskoning gevra nie en geen berou oor die voorval getoon nie.
'n Anonieme man wat agt maande ná die voorval met Hein Willemse gepraat het vir sy en Hans Pienaar se boek, Die Trojaanse Perd, het die toneel só beskryf:
"Wel, hierdie huis het vir my gelyk asof daar 'n klomp Russians gekom het, met almal hulle troepe of 'n klomp Germans gewees het wat hier gekom het met hulle troepe en net gebombard het so ver soos hulle kom. So het dit vir my gelyk. 
"Ek het nie eens my eie huis geken nie."
Bloed het die huis vol gelê "soos 'n Vaalrivier of soos 'n Oranjerivier".
Die Kaap het ná hierdie voorval ontplof en die noodtoestand wat in Julie daardie jaar in ander dele van die land verklaar is, is 11 dae later deur die destydse president, PW Botha, na die Kaap uitgebrei.
"Toe alles weer teen Kersfees bedaar het, was die dodetal in die Kaap 93 met meer as 500 mense beseer," skryf hulle.
Familielede sou later voor die WVK getuig dat geeneen van die kinders wat doodgeskiet is, betrokke was by die klipgooiery nie.
Tog is daar aan Willemse gesê dat daar wel klipgooiery was, maar dat dit gebeur het omdat die polisie die kinders uitgelok het.
Die 13 polisiemanne wat betrokke was, het volgehou dat hulle uit selfverdediging geskiet het omdat die kinders begin klippe gooi het.
'n Landdros het in 1988 ná 'n geregtelike doodsondersoek bevind dat die mans wel verantwoordelik was vir die kinders se dood. Die saak is na die Kaapse prokureur-generaal verwys, maar hy het geweier om die mans te vervolg.
Die families van die oorledenes het toe met 'n private vervolging begin - die eerste in sy soort in Suid-Afrika - maar dit was onsuksesvol en die mans is die volgende jaar vrygespreek.
DERTIEN van die 28 jongmense wat daardie dag in hegtenis geneem is, is van openbare geweld aangekla, maar later vrygespreek omdat daar nie genoegsame bewyse was nie.
In Willemse se boek sê die anonieme man die "hatigheid" sal hom nooit verlaat nie. "My hatigheid is nou net omtrent so sterk lat ek nogal kan dink dat ek sal doodgaan met daardie hatigheid teenoor daardie mense wat so kinders doodskiet en aaklig seerskiet . . . En ek dink nogal sodra ek 'n soldaat sien, dan sal ek altyd terugdink wat gebeur het hier by my plek nogal as ek eendag kleinkinders het, my kinders het kinders, dan sal ek nog altyd kan praat met daardie kinders van wat hier gebeur het."
Verlede maand, op Erfenisdag, is 'n nuwe gedenksteen onthul naby die plek waar die voorval gebeur het, op die hoek van Thornton- en St. Simonsstraat. Dit is 'n eenvoudige muur waarop daar graffiti is wat sê: "Onthou die Trojaanse-perd-slagting". Daarvóór is 'n eenvoudige metaalsilhoeët van die polisie wat uit die trok uit opspring en skiet, en daar is ook plaatjies met 'n onthou-stukkie van elke ma van die kinders wat dood is.
DIE huis, Thorntonstraat 126, is skuins oorkant die muur, en op die straathoek net 'n bietjie verder af, is daar 'n kafee. Kinders het ongebonde op die monument gespeel, maar die onthou van die volwassenes wat vergader het, was rou, asof die voorval gister gebeur het, asof die "hatigheid" nog vlak lê. Dalk is dit omdat niemand ooit vir die voorval verantwoording gedoen het nie, omdat nie een van die ouers ooit sekerheid kon kry oor die voorval nie.
Hilary sê op haar gedenkplaatjie dat sy nooit sal vergeet wat daardie aand gebeur het nie. "Ek sal hulle vergewe, maar ek sal altyd onthou dat dit die cops was wat my kind geskiet het. Ek weet nie watter een nie. Ek weet nie watter een hom geskiet het nie."
Georgina sê toe hulle hof toe is met die saak, het dit vir haar gevoel asof dit hulle is wat verkeerd gedoen het. Sy het slegs ná die WVK, meer as tien jaar later, kon ophou om kalmeermiddels te gebruik. Sy het 'n klein, bebloede klippie in sy klere gekry wat die mense van die lykshuis aan haar gegee het. Sy het die klippie, saam met sy albasters, al die jare gehou.
Erefan Majiet, nou in sy vyftigs, was onder dié wat die onthulling van die gedenksteen bygewoon het. Hy het gesê hy was in die omgewing toe die voorval gebeur het, en al was hy nie betrokke by die vryheidstryd nie, was hy gekant teen wat in die land aan die gebeur was. "Dit was baie aandoenlik vir my op daardie ouderdom om te sien hoe kinders opstaan vir wat reg was. Kyk, wat ons nou in Palestina sien, is nie eintlik anders nie."
Hy het gesê hoewel die polisie die janaaza (begrafnis) tot 50 mense probeer beperk het, was dit almal se plig in hierdie sterk Moslem-gemeenskap om die begrafnis by te woon. "Duisende mense het die begrafnis 'n week later bygewoon. Hierdie was ook óns kinders."
DAAR is twee kante van hierdie storie. Maar die storie wat onthou gaan word, is dié van families se seer, van kinders wat nodeloos geskiet is en deur hul dood en sonder hul wete, deur 'n gemeenskap tot helde verhef is.
Bron: Hans Pienaar en Hein Willemse, Die Trojaanse Perd, Taurus, 1986 (uit druk).
