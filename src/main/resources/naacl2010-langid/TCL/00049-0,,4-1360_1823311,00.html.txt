
BEIJING. - Sowat 2 100 hoenders en ganse is reeds besmet in die sesde uitbreking van voëlgriep vanjaar in China, het die Wêreldgesondheidsorganisasie (WGO) gister gesê.
Volgens inligting wat glo deur China se departement van landbou aan die WGO verskaf is, het 550 van die besmette voëls in Tanshan in die oostelike provinsie Anhui gevrek.
Die pluimee het vermoedelik die H5N1-stam onder lede gehad, het 'n WGO-amptenaar gesê. H5N1 is die stam van die H5-virus wat noodlottig vir die mens is. 
Weens die nuwe uitbreking het Chinese amptenare reeds 45 000 pluimvee van kant gemaak, kwarantynstreke ingestel en 'n gebied van sowat 5 km om die besmette plaas ontsmet, het die WGO gesê.
Hierbenewens is 140 000 diere ingeënt teen dié siekte, wat hoogs aansteeklik onder voëls is.
Amptenare van die WGO is bekommerd dat die virus kan muteer na 'n vorm wat van mens tot mens oorgedra word, en 'n wêreldwye pandemie tot gevolg sal hê.
Tot nou toe het voëlgriep moeilik oorgedra van diere na mense. Mense wat die siekte opgedoen het, het langdurige, nabye kontak met besmette voëls of hul afval gehad. Sowat 60 mense in Asië is reeds dood nadat hulle die H5N1-stam gekry het. - (Sapa-DPA) 
