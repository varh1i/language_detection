
29 ára kona var í gær dæmd í lífstíðar fangelsi í Atlanta í Bandaríkjunum fyrir að aðstoða eiginmann sinn við að myrða 8 ára dóttur þeirra hjóna á síðasta ári en hjónin töldu barnið andsetið. Eiginmaður konunnar bíður dóms.
Konan, sem gekkst við brotinu, var handtekin ásamt eiginmanni sínum á fjölfarinni götu 19. janúar á síðasta ári. Ískalt var úti. Hjónin voru bæði allsnakin en héldu á tveimur barna sinna, 6 og 2 ára.
Í kjölfarið gerði lögreglan í Atlanta húsleit á mótelherbergi hjónanna og fann þá lík 8 ára dóttur þeirra. Allt umhverfis líkið voru rifnar blaðsíður úr Biblíunni. Báðir handleggir stúlkunnar voru brotnir og var eiginmanni konunnar, Christopher Carey, gefið að sök að hafa stungið dóttur sína ítrekað til bana með hnífi.
Konan gekkst við brotinu og játaði. Eiginmaður hennar á yfir höfði sér dauðadóm.
