
Inako kahapon ng pamunuan ng Philippine National Police (PNP) ang buong responsibilidad sa marahas na paggamit ng water cannon kamakalawa ng gabi sa grupo ng mga rallyista sa C.M. Recto Ave., Manila kung saan kabilang sa mga nabomba ay ang mga prominenteng oposisyunistang sina Sen. Jamby Madrigal, dating Vice President Teofisto Guingona at iba pa.
"The PNP takes full responsibility for what happened during the rally in Mendiola where some VIPs and rallyists were doused with water," ani PNP spokesman Chief Supt. Leopoldo Bataoil.
Ayon kay Bataoil, biglaan ang nangyari at hindi inaasahan sapagkat walang order mula kay Supt. Bernardo Diaz, ang ground commander, na i-disperse ang mga rallyista sa pamamagitan ng pagbomba ng tubig.
Sa katunayan, kasalukuyan umanong nakikipagnegosasyon si Diaz sa mga lider nang bigla umanong umabante ang isang paksyon ng mga rallyista at nagpumilit na makapasok sa Mendiola Bridge.
Kinailangan lamang umanong idepensa ng nakabarikadang mga pulis ang kanilang hanay kaya’t ibinaba ni Supt. Florencio ‘Renz’ Ortilla, deputy ground commander, ang ‘go signal’ na bombahin ng tubig ang sumusugod na mga rallyista.
"Supt. Ortilla’s action was purely his judgment call," ani Bataoil. Sa kabila nito, iimbestigahan pa rin umano ang naturang desisyon.
Sa halip namang kastiguhin, kinampihan pa at ipinagtanggol ni Manila Police District (MPD) chief Director Pedro Bulaong si Ortilla sa pagsasabing ‘tawag ng tungkulin’ ang naging desisyon nito.
Inamin ni Bulaong na totoong walang order mula sa ground commander (Diaz) ang pagbomba ng tubig sa mga rallyista ngunit hinihingi umano ng sitwasyon kaya’t inilarga ito ng deputy ground commander (Ortilla).
Maging si Manila Mayor Lito Atienza ay nagbigay ng full support sa desisyon ni Ortilla na bugahan ng tubig ang sumusugod na mga rallyista.
