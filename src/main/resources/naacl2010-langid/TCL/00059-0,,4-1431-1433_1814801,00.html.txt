Dit is tog interessant en ook jammer dat alle debatte rondom die Universiteit van Stellenbosch geneig is om in 'n gehoes, gepoep en kierieswaaiery te ontaard. Mense word goedsmoeds ingejaag in kampies van tot hanskakies, hoerkinders, Staliniste of neo-apartiste. Die gesprek bly skroeiend, humorloos en selfingenome - daar is nie links of regs te wyk nie. 
HIERDIE onverdraagsaamheid, etikettering en dogmatiese ingesteldheid vind ek toe ook in my eie reaksie op sommige van die voorstanders van Afrikaans as eksklusiewe taalmedium op Stellenbosch. "Julle het jul spreekbeurt tydens apartheid gehad," wil ek skryf, "en julle het dit amper reggekry om deur jul eie dwaasheid en hardnekkigheid alles vir die jonger geslag te bedonder. Julle het die taal as 'n strydos ingespan. 'n Eens sagmoedige merrie is ná '48 in die lieste gekap en opgesweep tot 'n dier met skuimende bek, wilde oë en glimmende geel tande. Julle het van die woord 'Afrikaner' 'n vloekwoord gemaak. Nou hou julle jul bekke, en gee ons (jongmense) 'n kans om vir onsself 'n plekkie oop te kap binne hierdie nuwe bestel." Maar dan besef ek, dit sal ook bloot gemeenplasige gemeenheid wees. Dit is tog onbillik om voorstanders van taalsuiwerheid te verbind met voorstanders van rassuiwerheid. So 'n standpunt sal banaal wees en bloot mense van mekaar vervreem; dit sal niemand van niks oortuig nie. Maar tog voel 'n mens dat hier heelwat meer politiek agter die taaldebat sit as wat sommige sal wil erken. So ver as uit Londen en New York vlieg vurige e-posse na my rekenaar waarin vriende en kennisse emosioneel beswaar aanteken teen my onderskrywing van die T-opsie op Stellenbosch. Terme soos "hegemonie" en "nuwe Stalinisme" word gebruik en die gesprek koel eers ná 'n grappie of twee af. (Ek sou nogal graag wou weet: Hoeveel van die plaaslike beswaarmakers teen die T-opsie koop gereeld Afrikaanse boeke? Hoeveel van hulle lees aktief Afrikaans? Hoeveel van hulle kyk Afrikaanse TV-programme? Hoeveel van hulle vra by die bank vir Afrikaanse inligtingstukke, al is dit onleesbaar en in terminologie wat niemand behalwe een of twee ingewydes by die WAT ken nie?)
Ons begin stadig deur ons erfgoed sif 
Van my kant af probeer ek verduidelik dat ons jongmense (ek glo darem daar is ook ander wat soos ek voel) sinies staan teenoor enige vorm van (kunsmatige) groepsgevoel of nasionalisme - dit het ons hard aan die gat gebyt. Ons sien mitologisering vir wat dit is en begin nou stadig en versigtig deur die deurmekaar kas van ons erfgoed sif - om te kyk wat daar van waarde is; wat daar is wat ons ons eie wil maak en wat nie. Natuurlik is daar intuïtiewe weerstand en staan mens sku teenoor enige vorm van afsonderlike ontwikkeling, of dit nou Afrikaans op Stellenbosch of Afrikaners op Orania is.
FEIT is, taal is duidelik meer as bloot kommunikasiemiddel. Mens leef jou eie menswees daarin uit. Die vraag bly natuurlik - word jou menswees verminder of vermeerder deur die aanwesigheid van ander tale binne jou omgewing?
Dus, kom ons probeer vir die oomblik die politiek in taal?politiek vergeet, en ons fokus op die twee opponerende benaderings (wat hul onderliggende motiewe ook al mag wees).
In wese sê die een groep dat Afrikaans slegs as vaktaal, handelstaal, wetenskaptaal ensovoorts sal bly voortbestaan en groei binne 'n afgesonderde, byna in vitro-omgewing. Kundigheid in ander tale moet na Afrikaans vertaal word en Engels, al is dit bloot die opsie van Engels, is gewoon taalkettery. (Ja, ja goed, ek weet ek staan nie objektief teenoor hierdie saak nie.) 
Die ander benadering glo (miskien naïef) dat verskillende tale in harmonie kan saamleef. Dat 'n aanbod in meer as een taal die toegang tot kundigheid verbreed en in die T-opsie se geval gee dit 'n wyer (eerder as 'n nouer) spektrum van keuses aan studente (mense wat nog 'n bestaan sal moet maak binne 'n taai arbeidsmark waarbinne 'n goeie beheer van Engels die verskil kan beteken tussen ekonomiese oorlewing en hongersnood). 
Engels se verleidingskrag 
Goed, Engels (omdat dit so 'n gevorderde taal is waarin daar so 'n magdom kennis en kultuur beskikbaar is - soos ook vertaal uit ander tale) is 'n erg verleidelike taal - bietjie soos 'n mooi buurvrou. Maar uiteindelik wen die T-opsie vir my, want dit bied aan die individu die eie verantwoordelikheid van 'n keuse. (Is julle nie ook al gatvol van maatskaplike manipulasie nie?)
Terloops, dis tog vreemd dat daar nooit debatte is oor die kontaminerende effek wat Afrikaans op Suid-Afrikaanse Engelse het nie - "or what do you say, my broe'? We just kap 'n ekke' braai, chow some boeries and biltong, en daar's 'ie kak 'ie."
ONS vergeet so maklik dat Afrikaans die (steeds groeiende) produk van ekstreme kruisbestuiwing is, maar steeds is daar mense wat 'n proppie op die bottel wil sit en sê: "Dankie, ons het nou genoeg om mee te werk. Ons hou ons taal suiwer."
Dalk sal die T-opsie juis help om via 'n voortgesette proses van verbastering, modifisering en kruisbestuiwing Afrikaans meer funky en verbruikersvriendelik te maak in gebiede soos die handel en die reklamewese (om maar twee te noem). 
Dink maar net aan die Klipdrift-"met eish, ja"-advertensie. Sou so 'n (taalmengsel) advertensie ooit binne 'n geïsoleerde enkel-taal-omgewing ontstaan het? Het hierdie advertensie Afrikaans verryk, of verwater?
Brandewyn op sy eie is lekker ja, en so ook Coca-Cola. Die eerste kêrel wat die twee bymekaar gegooi het, is seker deur sy maats van barbarisme beskuldig, maar in die proses het hy tog onwetend eg Suid-Afrikaanse kultuur geskep - brannas en Coke. Baie lekker.
DUS, hierdie saak gaan wesenlik oor om weerstand te bied, of om aan te trek. In '94, sal baie dalk onthou, was daar groot vrese oor die moontlike nasionalisering van besighede en die totstandkoming van 'n kommunistiese bestel. Wat het die sakeleiers toe gedoen? Hulle het die nuwe leierskap na hul huise, na hul braaivleisvure genooi en vir hulle die sappigste tjoppies en die lekkerste boerewors aangebied. Hulle het die nuwe heersers 'n smaak vir kapitalisme gegee. 
Was dit 'n vorm van kapitulasie, of het hulle deur 'n positiewe invalshoek te vind die leierskap ingetrek en tot die kapitalisme bekeer? 
Daar is 'n enorme verskil tussen: om jouself te verkoop en om uit te verkoop. Ek glo dis 'n belangrike onderskeid om te kan tref. Is dit nie dalk 'n les waarby die taalstryders kan baat vind nie? 
Soeke na 'n sinvolle aandeel 
Al glo jy die ANC is besig met 'n bose komplot om Afrikaans (die taal van die voormalige onderdrukker) te probeer afmaai; selfs al glo jy dat die regering 'n slinkse plan het om almal te verengels,
sodat almal die boodskap van bevryding en hul orders kan begryp, bly die vraag: Is koppige verset, of 'n strategie van positiewe beïnvloeding die volhoubaarste opsie?
Kom ons kyk waar ons waardes en geskiedenis oorvleuel en plaas onsself in 'n posisie waar ons 'n sinvolle aandeel aan die nuwe mitologie en ook aan ons eie lot kan hê. Jopie Fourie behoort binne die nuwe bedeling net so 'n inspirerende helderol te kan speel as Hector Petersen. Ons, die Afrikaners, het so 'n goeie begin gemaak. Ons het onsself en ons taal gevestig as 'n dapper teenstander van koloniale mag. Ons het ons kultuur gebou en uitgeleef binne relatiewe grense van ordentlikheid en goeie buurskap (gegee natuurlik die konteks van die tyd), totdat ons daai hondsdol Hollander (Verwoerd) die afgrond in gevolg het.
Nou moet die nuwe geslag regmaak en bymekaarskraap wat goed is. Wat met Afrikaans en die Afrikaner verkeerd geloop het, moet as nasionale wegwyser (en waarskuwing) ingespan word sodat die nuwe bevryders ook daaruit kan leer; ook kan leer dat selfs 'n edel saak via die misbruik van mag, tot 'n verfoeilike kakspul kan verrot. Diegene wat só daaroor voel, kan selfs die kolonialiserende eienskappe van Engels as wêreldtaal uitwys en so 'n bres van erbarming en meelewing slaan binne die hart van regeringsretoriek. Everybody wins!
Ons ander opsie is natuurlik om bloot te sê: "Los ons en ons taal uit - ons sal dit self opdonder." In daardie geval sal mens maar in ieder geval meegesleur word - al verskil is, jy sal geen inspraak hê in die rigting waarin meegesleur word nie. Jy sal die skurk in die verhaal bly omdat jy nie self help skryf aan die storie nie.
AL wat ek sê, is: kom ons gaan slimmer te werk; kom ons trek aan, eerder as om af te stoot. Kom ons gee die nuwe geslag 'n kans om binne die nuwe bestel bestaansreg (ook ekonomies) te vind en so hul eie menswees en taal te kan uitleef. (Dan sal ons ook met meer gemak billike kritiek kan lewer teen sake wat kritiek verdien, sonder dat dit wat ons te sê het, binne 'n rassekonteks gelees word.)
Ek sien so uit na die dag wanneer die "ons" en "hulle" in Suid-Afrika nie meer volgens ras of selfs taal begrens sal wees nie, maar eerder bepaal sal word deur gedeelde waardesisteme. En daardie tyd sal kom, glo my wel, maar dan sal ons onse deure moet oopmaak en ons bure binnenooi sodat hulle kan sien dat ons ook goeie dinge het om na die gemeenskaplike tafel toe te bring.
Dalk sal 'n mens dan meer ruimtes sien wat oopgaan en toegankliker en bruikbaarder raak vir moedertaalgebruikers. 
Jaco Botha is 'n skrywer. Sy omstrede roman Miskruier het pas by Human & Rousseau verskyn. 
Lees Joan Hambidge se resensie HIER. 
