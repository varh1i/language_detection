
Virolainen Markko Märtin haluaa ajaa rallin MM-sarjassa tulevalla kaudella Walesin onnettomuudesta huolimatta. 
Virolainen Markko Märtin haluaa palata rallin MM-sarjaan vuonna 2006. Peugeot-tallin autolla tällä kaudella kilpaillut virolainen jätti kauden viimeiset MM-rallit väliin, kun hänen kakkoskuljettajansa Michael Park kuoli rajussa ulosajossa Walesin rallissa.
- Olen joutunut onnettomuuksiin ennenkin ja olen silti pystynyt ajamaan kilpaa. Siltä minusta nyt tuntuu. En näe mitään syytä ajatella siten, että Walesin tapahtumat olisivat vieneet ajajan lahjani, Märtin sanoi MM-sarjan nettisivuilla.
- Ensi kaudella haluan kääntää sivua ja aloittaa uuden tallin kanssa. Olen yksi niistä neljästä kuskista, jotka ovat pystyneet voittamaan MM-rallin viime vuonna ja sen pitää merkitä jotain, Märtin jatkoi.
Märtinin yhtenä vaihtoehtona pidetään Fordia. Virolainen ajoi tallissa kaudet 2002-2004 ja sijoittui kauden 2004 MM-sarjassa kolmanneksi.
Ford on aiemmin julkistanut palkanneensa ensi kaudesta lähtien ykköskuljettajakseen Marcus Grönholmin. Tallin edustajat eivät ole vielä vahvistaneet sitä, kuka ajaa tallin toista tehdasautoa ensi vuonna.
