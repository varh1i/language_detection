
Isang resolusyon ang ihahain ni Anakpawis partylist Rep. Crispin Beltran upang imbestigahan ang napaulat na US military ship sa may bahagi ng Basilan island sa Zamboanga.
Ayon kay Beltran, isang malinaw na paglabag sa Philippine Territorial and Sovereignty Laws ang pagtuntong ng US military ship sa teritoryo ng bansa.
Sinabi pa ng kongresista, ito’y isang matibay na indikasyon na rin ukol sa pakikialam ng US military forces sa local operations ng Armed Forces of the Philippines (AFP).
Samantala, kinumpirma ng US Embassy sa Maynila ang presensya ng dalawang barkong pandigma ngunit ang mga ito ay hindi naman umano magtatagal at wala silang intensyon na manakot o palitawin na may giyera.
Tinukoy rin ng embahada na ang USS Stockholm ng US Seventh Fleet at isang mas maliit na sasakyang pandagat na anila ay nasa "Routine Port Visit" lang para maghatid ng mga equipment sa Basilan o Zamboanga.
