
KAAPSTAD. - Daar is geen twyfel nie dat Vernon Philander al die eienskappe het om een van Suid-Afrika se groot krieketsterre te word.
Philander speel van môre vir die Cape Cobras in 'n meerdaagse SuperSport-wedstryd teen die Dolphins in die Paarl.
Die Cobras het hul eerste wedstryd van die seisoen met 8 paaltjies teen die Warriors in Port Elizabeth gewen.
Ofskoon Philander net 4 paaltjies in dié stryd geneem het, was dit die manier waarop hy geboul het wat beïndruk het. 
Dié Kapenaar is egter nie net 'n bouler nie, maar ook 'n wafferse kolwer. Sy gemiddelde in meerdaagse krieket is 42 en sy hoogste telling is die 168 lopies verlede seisoen teen Griekwas.
"Vernon se vernaamste eienskap is dat hy geen vrees het nie," het Shukri Conrad, die Cobras se afrigter, oor die 20-jarige Philander gesê.
"Dié jong spelers het gewoonlik onwrikbare geloof in hulself. Hy is baie aggressief as hy boul en kolf, wat teenstanders partykeer dalk mag kwaad maak.
"Wat ook baie in sy guns tel, is dat hy saam met verskeie goeie boulers werk. Hy is beslis in goeie geselskap. 
"Kolwers is geneig om te dink hulle kan Vernon probeer teiken om lopies aan te teken, omdat daar soveel ander boulers van gehalte in die aanval is. Hulle kom egter vinnig tot die besef dat hy heelwat beter is as wat hulle gedink het.
"Hy het 'n belowende toekoms wat op hom wag as hy sy werketiek kan volhou soos nou."
Philander het vir die Westelike Provinsie se Skolespan gespeel en sy land ook op skolevlak en op o.19-vlak verteenwoordig.
Hy is ook onlangs as die WP-Boland-franchise se jong speler van die 2004-'05-seisoen aangewys.
Volgens Conrad is Philander tans 'n bouler wat kan kolf, maar met harde werk kan hy 'n volwaardige veelsydige speler word.
"Hy het beslis die talent, wilskrag en vasbeslotenheid om 'n groot speler te word."
Intussen het die Dophins hul groep vir die stryd bekend gemaak.
Ahmed Amla vervang Rivash Gobind.
Amla het Suid-Afrika in die onlangse Sesse-toernooi in Hongkong verteenwoordig. Die draaier Tyron Pillay vervang die snelbouler Mornantau Hayward.
Die Dolphins-groep is: Doug Watson, Imraan Khan, Hashim Amla, Ahmed Amla, Dale Benkenstein, Jon Kent, Daryn Smit, Russel Symcox, Lance Klusener (k), Ugasen Govender, Andrew Tweedie, Tyron Pillay.
