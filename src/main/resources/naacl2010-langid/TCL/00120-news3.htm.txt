
Ang mga Muslims ang tiyak na pangunahing tatamaan at biktima sa sandaling ganap nang magiging batas ang anti-terrorism bill.
Ito ang ipinahayag na pangamba ni Anak ng Mindanao partylist Rep. Mujiv Hataman matapos na makalusot sa House committee on justice ang panukala.
"Muslims and political dissenters will be among the top candidates who will be victimized by the bill if it will be passed," ayon pa kay Hataman kasabay sa panawagan nito sa Senado na ibasura ang panukala sakaling ito’y isumite na sa kanila.
Samantala, kinuyog kahapon ng mga senador ang anti-terrorism bill na itinutulak ng administrasyong Arroyo.
Nagpahayag agad ng pangamba kahapon ang oposisyon na posibleng abusuhin ng pamahalaan ang nilulutong anti-terror act upang tuluyang maikalaboso ang mga miyembro at lider ng oposisyon.
Ayon kay Senate minority leader Aquilino Pimentel Jr., hindi umano malayong gamiting instrumento ng Malacañang ang pinaaapurang mapagtibay na panukalang batas upang gipitin ang hanay ng oposisyon.
Ito rin ang naging paniniwala nina Sens. Ramon Magsaysay, Ralph Recto at Rodolfo Biazon.
Kinondena rin ni United Opposition at Makati Mayor Jejomar Binay ang ipinanukalang anti-terror bill na nagpapasailalim dito ng pagsasagawa ng mga kilos-protesta sa lansangan sapagkat kailangan muna umanong linawin at klaruhin ang depenisyon ng terorismo bago ang ganap na pagpapatupad nito.
