Saurari Shirin Rana
A Nijeriya yayinda ake ci gaba da zaman makoki game da mutuwar mutane sama da dari a hadarin jirgin sama, hukumomi sun bada umurnin a bude wasu kafafen yada labarai da aka rufe tun a jiya, sakamakon yadda suka bada rahotanni kan hadarin jirgin saman.
Dukkan mutane su fiyeda dari dake cikin jirgin saman na kamfanin Bellview sun rasa rasukansu. 
Jirgin dai ya fado ne jim kadan bayan tashinsa zuwa Abuja. 
A waje daya kuma gwamnatin Najeria ta bada umarnin bude gidan rediyo da talabijin na Raypower da AIT da hukumomin suka rufe a jiya game da rahoton da suka bada kan faduwar jirgin saman da yayi sanadin halakar dukkan mutanen dake cikinsa a shekaranjiya. 
Matakin gwamnatin yazo ne a daidai lokacin da mutane ke kara baiyana rashin gamsuwa akan jinkiri da bayanai masu saba ma juna da aka rika samu game da faduwar jirgin na kamfanin Bellview.
---*-*-*---
Yanzu haka dai dangi da 'yan uwa da abokan arziki suna ci gaba da sa hannu kan rajistar ta'aziyyar uwargidan shugaban Nijeriyar, Mrs Stella Obasanjo , wadda ita ma Allah Yayi ma rasuwa a jiya.
---*-*-*---
Mahaukaciyar guguwar Wilma, na can tana yin ta'adi a jihar Florida, ta Amurka inda ruwa ya malale hanyoyi.
---*-*-*---
Dubban jama'a ne suka taru a Damascus, babban birnin Syria, inda suke zanga zanga ta nuna kin amincewa da rahoton dake zargin wasu manyan jami'an gwamnati da hannu wajen kashe tsohon praministan Lebanon, Rafiq Hariri. 
