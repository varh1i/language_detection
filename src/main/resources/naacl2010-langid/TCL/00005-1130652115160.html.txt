
De snelheidsbeperking gaat gelden op de A10 West tussen Nieuwe Meer en de Coentunnel (Amsterdam), de A20 tussen de knooppunten Kleinpolderplein en Terbregseplein (Rotterdam), de parallelbanen van de A12 tussen Oudenrijn en Lunetten (Utrecht) en de A12 tussen het Prins Clausplein en Den Haag-centrum. Volgens Peijs heeft het verlagen van de maximumsnelheid elders geen zin. De doorstroming verbetert niet, waardoor de lucht nauwelijks schoner wordt. 
De Drechtsteden (zeven gemeenten ten zuiden van Rotterdam) hebben vruchteloos gevraagd om een verlaging van de maximumsnelheid. Ze zien steeds meer bouwprojecten geblokkeerd door de Europese regels voor luchtkwaliteit.
Milieudefensie probeert met een juridische strijd op in totaal tweehonderd kilometer snelweg de snelheid tot 80 km per uur te beperken. Tot dusver wees Peijs het verzoek op formele gronden af. De milieuorganisatie is volgens haar geen belanghebbende, maar daar is de rechter het niet mee eens. Peijs heeft tot eind december de tijd voor een nieuw antwoord.
Op de A13 bij de Rotterdamse wijk Overschie geldt sinds mei 2002 een maximumsnelheid van 80 kilometer. De meeste automobilisten houden zich eraan, want er wordt streng gecontroleerd. De maatregel heeft op deze smalle weg tot een betere doorstroming geleid. 
Voorheen reden vrachtauto’s 80 en personenauto’s 120 kilometer per uur. Dat leidde tot veelvuldig remmen en optrekken, wat veel uitstoot geeft en nadelig is voor de luchtkwaliteit.
