KUALA LUMPUR: Peguam bela kepada seorang ahli perniagaan dan jutawan, Tee Yam @ Koo Tee Yam yang pernah dilabelkan sebagai 'Godftaher' akan memfailkan saman di Mahkamah Persekutuan terhadap Ketua Polis Negara, Tan Sri Mohd Bakri Omar dan Polis Diraja Malaysia (PDRM) berhubung tindakan menghina mahkamah ke atas penangkapan semula ahli perniagaan terbabit, kelmarin. Peguam Datuk Muhammad Shafee Abdullah, berkata saman berkenaan akan difailkan Isnin depan sebaik beliau kembali bertugas selepas cuti perayaan Deepavali dan Aidilfitri. “Kami mendapati penahanan semula Tee Yam kira-kira jam 1.45 petang semalam (kelmarin) sebaik saja dibebaskan daripada Pusat Pemulihan Akhlak Simpang Renggam, Johor adalah tidak sah dan mempunyai niat jahat ‘male fide’. “Tindakan anggota polis berpakaian biasa itu yang tidak membenarkan anak guam saya bertemu ahli keluarganya walaupun seminit adalah bertentangan dan tidak menghormati keputusan Mahkamah Persekutuan yang sebelum ini sudah membebaskannya,” katanya pada sidang media di pejabatnya di sini, semalam. Hadir sama, isteri ahli perniagaan terbabit, Chee Mee Sim. Pada 19 Oktober lalu, Mahkamah Persekutuan mengarahkan Tee Yam dibebaskan selepas mendapati beliau sepatutnya dibenarkan diwakili seorang peguam ketika dia merayu kepada Lembaga Penasihat yang menolak pembebasan beliau mengikuti prosedur tahanan Akta Darurat. Tee yang ditahan di Pusat Pemulihan Akhlak Simpang Renggam untuk tempoh dua tahun, dibebaskan mahkamah selepas membenarkan rayuannya untuk mengetepikan keputusan Mahkamah Tinggi Muar yang menolak permohonan habeas corpusnya, sebelum ini. Hakim Mahkamah Persekutuan, Datuk Pajan Singh Gill yang bersidang bersama Datuk Richard Malanjum dan Datuk Augustine Paul dalam keputusan lisan mereka mendapati ada kekurangan dan kecacatan pada hak yang sepatutnya diberikan kepada pemohon. Petang kelmarin, jutawan terbabit dibebaskan penguasa pusat pemulihan itu kira-kira jam 1.45 petang, tetapi ditahan semula mengikut Seksyen 3(1) Akta Darurat 1969 yang mendakwanya menjadi ahli anggota kumpulan kongsi gelap. Shafee berkata, sebelum ini anak guamnya itu didakwa sebagai ketua Geng 21 oleh polis dan dibebaskan kerana tiada bukti, tetapi ditahan semula kerana dianggap sebagai ahli kumpulan haram. “Ketika ditanya kepada anggota polis yang menahannya, mereka berkata ia untuk siasatan. Apakah selama 60 hari ditahan di Bukit Aman mengikut Akta Darurat dan satu tahun tujuh bulan di Simpang Renggam tidak cukup bagi polis menyoal siasatnya. “Saya difahamkan anak guam saya (Tee) tidak keluar dan sentiasa berada di pusat tahanan berkenaan, malah sentiasa mematuhi undang-undang,” katanya. 
