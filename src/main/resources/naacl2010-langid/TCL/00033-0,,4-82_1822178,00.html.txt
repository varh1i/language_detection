
HISTORIESE perspektiewe speel blykbaar 'n rol in die verskillende opinies oor die taalbeleid van die Universiteit van Stellenbosch.
Daar is die sielswroegendes wat weens hul totale afkeer van die vorige bedeling alles en almal wil bykom wat enigsins in die pad van transformasie staan, of wat voorstanders daarvan is dat Afrikaans nie op die glybaan beland nie. In die proses van transformasie in die algemeen is dit hoofsaaklik die Afrikaner wat afgemaak word asof hy vasskop, en vashou aan die ou orde van verskanste bevoorregting. As jou voortbestaan bedreig word, is dit egter 'n natuurlike reaksie.
Die wroegendes ontsien nie Afrikaans wanneer hulle hul obsessiewe afkeer ten toon stel nie.
Daarteenoor is daar die man op straat wat vrede gemaak het met dit wat gebeur het, wat gesê het hy is jammer en wat graag 'n bydrae tot die toekoms van die land wil maak, maar as gevolg van transformasie in so 'n mate negeer word dat daar nie meer 'n openbare platform vir sodanige bydraes bestaan nie. As die taal weg is, help die platform ook nie.
Amanda Gouws (DB, 18/10) roem op die gebrek aan kollektiewe teenstand onder Afrikaanse studente teen die T-opsie. Tot dusver was dit 'n teleurstellende aspek, maar gelukkig is daar nou geluide van weerstand uit Matieland en word petisies opgestel om aan die rektor te oorhandig. Sy vra voorts: "Is ware Afrikaners te bang om die staat aan te durf?" Baie van ons vra: "Het die universiteit nie 'n beter bedingingsmag om met die staat te onderhandel nie?"
Volgens haar is die T-opsie 'n kreatiewe oplossing om studente, wat nie Afrikaans magtig is nie, aan die US te akkommodeer. Dit verg nie baie kreatiewe denke van 'n student wat nie Afrikaans magtig is nie om hom/haar aan 'n Engelse universiteit in te skryf nie.
Fanie Cloete (Brieweblad, 17/10) se akademiese uiteensetting dat die US nooit eentalig was nie, is bloot van akademiese belang. Die realiteit is dat Stellenbosch as die bakermat van Afrikaners en Afrikaans beskou word en dat die publiek dit as 'n Afrikaanse instelling beskou. Enige aanslag daar op Afrikaans is addisioneel tot ander negatiwiteite wat toenemend afgedwing word.
Daar is groot kommer oor die rigting wat die universiteit inslaan, en die verheerliking van 'n kommunis (lees Bram Fischer) 'n paar maande gelede was die begin van die einde - tensy daar tot ander insigte gekom word wat Afrikaans betref. 
Frans Calitz, Somerset-Wes 
