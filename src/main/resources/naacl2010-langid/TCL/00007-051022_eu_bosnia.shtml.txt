Komisioni Evropian ka rekomanduar fillimin e bisedimeve me Bosnje-Hercegovinën për arritjen e një marrëveshjeje asociim-stabilizimi.
Ky konsiderohet si hapi i parë i një vendi drejt anëtarësimit në Bashkimin Evropian. 
Vendimi duhet të miratohet nga 25 vendet anëtare të BE-së, megjithatë bisedimet pritet që të fillojnë brenda këtij viti. 
"Ky është një lajm shumë i mirë për Ballkanin perëndimor", tha një zëdhënëse e Komisionit Evropian. 
Bosnja i është bashkangjitur vendeve të tjera të rajonit për fillimin e negociatave për një marrëveshje asociim-stabilizimi, e cila forcon lidhjet politike dhe krijon një zonë tregtie të lirë me Bashkimin Evropian. 
Nuk është rastësi që ky vendim u morr në këtë moment kaq simbolik për Bosnjen. 
Dhjetë vjet pas nënshkrimit të marrëveshjes së Dejtonit që i dha fund luftës në ish-Jugosllavi, Bashkimi Evropian do të përçojë mesazhin e qartë se Ballkani po i afrohet pjesës tjetër të Evropës. 
Megjithatë, marrëveshja mund të shtyhet në qoftë se Bosnja nuk hedh hapa për të hequr dorë nga një pjesë e trashëgimisë nga e kaluara. 
Ajo duhet të verë në jetë planet për krijimin e një force policore shumë-etnike, si dhe të ndihmojë që ish udhëheqësi i serbëve të Bosnjës, Radovan Karaxhiç dhe ish-komandanti ushtarak Ratko Malldiç të dalin para gjykatës së Hagës për krime lufte. 
Shtetet e Bashkuara e kanë vënë dorëzimin e personave të kërkuar nga Haga si kusht për vendet ballkanike që duan të anëtarësohen në NATO.
Edhe Bashkimi Evropian kërkon që të ketë bashkëpunim më të efektshëm të këtyre vendeve me Hagën, por ai beson edhe në politikën e 'kulaçit dhe kërbaçit'. 
Javët e fundit Bashkimi Evropian ka hedhur hapat më të mëdha me vendet e këtij rajoni. 
Ai ka filluar bisedimet me Kroacinë për anëtarësim të plotë, ka filluar bisedimet me Unionin Serbi Mal i Zi për një marrëveshje asociim-stabilizimi dhe një hap i ngjashëm pritet së shpejti edhe me Shqipërinë. 
Edhe Maqedonia shpreson që muajin e ardhshëm të njihet zyrtarisht si kandidate për anëtarësim në Bashkimin Evropian. 
Por në mendjet e zyrtarëve në Bruksel nuk janë larguar ende kujtimet e luftrave në Ballkan, as perspektiva e bisedimeve për statusin e Kosovës, të cilat pritet të fillojnë shumë shpejt. 
