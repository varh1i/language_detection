په ملگرو ملتوکې د بيړه نيو مرستو يو جگپوړى چارواکى يان ايگلنډ وايي، د جنوبي آسيا زلزله ځپلو ته د مرستو رسول په دومره سختو عملياتو اوښتي چې نړۍ يې کله هم سارى ندى ليدلى او له څونامي نه هم ورهاخوا دي چې د تېرکال په جدي يا مرغومي کې يې د هندي سمندر ساحلي سيمې ويجاړې کړې وې. 
ښاغلي ايگلنډ وويل په کشمير کې د بيړه ني حالت پراختيا د هرې ورځې په تېرېدو سره جوتېږي او نړۍ هغسې غبرگون نه ښيي چې په کار دى.
ښاغلي ايگلنډ وويل د مرستو رسولو داسې هڅې په کار دي چې پراختيا يې په١٩٤٠ مو کلونو کې برلين ته د هوايي مرستو کچې ته ورسېږي، چې په دې ډول ټپيان خوندي ځايونو ته را وايستل شي او بېکورو ته مرستې ورسول شي.
هغه وويل دا دنده د ناټو تړون ده چې د هغې د سرته رسولو وسايل ورسره دي.
