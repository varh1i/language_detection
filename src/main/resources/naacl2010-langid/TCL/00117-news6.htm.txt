
Sa kabila ng kautusan ng hukuman na bayaran na ang mga pagkakautang sa mga tinanggap na fish deliveries mula sa Frabelle Fishing Corporation, nananatili umanong bingi ang Swift Tuna sa court order at hindi pa rin inaayos ang kanilang obligasyon sa nabanggit na fish supplier.
Ang Swift Tuna ay magugunitang kinasuhan ng Frabelle makaraang mabigong bayaran ang balanseng $136,495.50 o P7,234,266.20 sa pinasok na $309,242.37 contract price sa nabanggit na fish supplier. Matapos ang matagal na paglilitis, pinaboran ng korte noong Hulyo 23, 2004 ang hiling ng Frabelle na atasan ang Swift Tuna na bayaran ang pagkakautang nito sa kanila, interest at attorney’s fees na may kabuuang halagang P16,347,115.00 (as of April 29, 2005).
Nabatid na nai-served na ng abogado ng Frabelle na si Atty. Ernest S. Ang at ng Sheriff ng Branch 170 ang Writ of Execution na ipinalabas ni Judge Benjamin Antonio ng Branch 170 Malabon Regional Trial Court, sa mga tao ni Jose Ma. C. Concepcion III, presidente ng Swift Tuna, subalit binalewala lamang umano ito ng huli na nagsabi pang bangkarote na ang kanilang kumpanya at hindi na ito nagsasagawa ng operasyon.
Gayunpaman, sa pananaliksik ng Frabelle sa Securities and Exchange Commission (SEC), nabatid na nag-file pa ng General Information Sheet at Financial Statement noong Oktubre 2004 na operational pa sila. Wala pa itong isinasampang petisyon para sa insolvency or rehabilitation.
