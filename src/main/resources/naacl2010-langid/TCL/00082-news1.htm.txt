
Lahat na ng sektor ng lipunan ay pumalag sa mai-tim na balak ni Pangulong Gloria Macapagal-Arroyo na magdeklara ng ‘state of national emergency’ o gumamit ng ‘emergency rule’ upang matugunan ang mga problema ng bansa.
Ayon kay administration Sen. Ralph Recto, hindi aabot ng isang taon sa Malacañang si Arroyo oras na ideklara nito ang Martial Law na pilit pa ring itinatago sa iba't ibang anyo at katawagan.
"Without Martial Law, she (Arroyo) can last five years.
 With Martial Law she can't last five months Martial Law is no longer a formula for survival. Rather it's a career ender," ani Recto.
Sa pulso naman ni Sen. Rodolfo Biazon, hindi malayong talikuran ng Armed Forces of the Philippines (AFP) ang kanilang suporta sa kanilang commander-in-chief na si Arroyo sa sandaling ideklara nito ang Martial Law o 'state of national emergency' nang walang basbas ng Kongreso.
"This disobedience could even come in the form of a withdrawal of support similar to what then AFP chief of staff Gen. Angelo Reyes did to former President Joseph Estrada," paliwanag ng senador.
Inamin din kahapon ni Astro del Castillo, direktor ng Association of Securities Analysts of the Philippines, na kahit usap-usapan pa lamang apektado na ng ugong ng Martial Law o 'state of national emergency declaration' ang negosyo sa bansa.
Bagama't patuloy itong itinatanggi ng Malacañang at wala pa naman ang aktuwal na deklarasyon, sinabi ni Castillo na nagdadalawang-isip na ang marami sa mga mamumuhunan kung patuloy na magnenegosyo sa Pilipinas.
Ito'y klarong indikasyon umano na hindi solusyon sa problema ang naturang opsyon ng pamahalaang Arroyo kaya't makabubuting ngayon pa lang ay ibasura na ito.
Maging ang ilang lider ng Simbahang Katoliko ay maagang pumalag sa anumang maitim na balak ni Arroyo para manatili sa puwesto.
Upang ipakita ang kanilang maigting na pagtutol sa ideya, partikular sa nabukong draft ng deklarasyon, isang anti-martial rule rally ang ilalarga ngayong hapon sa Plaza Miranda ng Kilusang Makabansang Ekonomiya (KME) na binubuo ng ilang obispo sa pangunguna ni Infanta Bishop Emiritus Julio Labayen.
Dadaluhan umano ng ilang oposisyunista ang naturang pagtitipon gaya nina Sen. Jamby Madrigal, Rep. Ermin Tañada, dating Vice President Teofisto Guingona Jr., ex-Gov. Oscar Orbos, Atty. Lorna Kapunan at iba pa.
Ang nasabing prayer rally ay sasabayan ng prusisyon sa San Beda, San Sebastian at St. Jude. Tinangkang kumuha ng permit ng grupo ngunit hanggang kahapon ay walang ibinibigay na pahintulot si Manila Mayor Lito Atienza.
"GMA's recent moves and policies have made obvious its terminal drift to authoritarianism. Its moves are meditated and calculated in every step. The people are being conditioned to accept the draconian policies that the GMA administration will implement," anang KME.
"Unti-unti na tayong pinapagod, inaasar at pinapatay ni Pangulong Gloria Macapagal-Arroyo," pahayag naman ni Atty. Kapunan, abogado ng Hyatt 10 at ni Jesus Is Lord (JIL) spiritual leader Bro. Eddie Villanueva.
Hindi umano maitatago ang 'chilling effect' ng mapanikil at mapanggipit na mga hakbang ni Arroyo laban sa mga taong lantarang bumabangga sa kanya at pinangangambahang marami pang kayang gawin ang kasalukuyang pamahalaan kapalit ng pananatili sa poder.
