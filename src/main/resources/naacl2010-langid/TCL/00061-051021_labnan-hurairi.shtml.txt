د لبنان د مخکني لومړي وزير رفيق حريري د وژنې په اړه يوه نړيوال رپوټ چې په ليوالتيا سره يې لار څارل کېده، په هغې کې د سوريې د لاس لرلو شواهد موندلي دي. 
د رپوټ لومړنۍ نسخه يوه آلماني څارنوال ديتليو مېلېس چمتو کړېده. 
هغه ته ملگروملتونو دنده سپارلې وه چې د هغې بمي چاودنې پلټنه وکړي چې د تېرکال په مرغومي يا جدي کې يې په ټوليز ډول ٢٠ تنه ووژل. 
ښاغلى مېلېس وايي دا وژنه د يوې داسې ډلې له خوا ترسره شوې چې په پراخ ډول سمبال شوې وه او له مياشتو مياشتو يې چمتووالى کاوه. 
هغه وويل ددې خبرې منل گران دي چې گوندې دا ډول يوه پېچلې دسيسه د سوريې د استخباراتي ادارو او د هغو د لبناني گومارلو له خبرتيا پرته ترسره کېدلى شي. 
سوريې تل د حريري په وژنه کې هر ډول گدون رد کړى دى. د مېلېس د رپوټ تر رسمي خپرېدنې وړاندې د سوريې د بهرنيو چارو مرستيال وزير وليد معلم ويلي امريکا او فرانسه به اوس له دې سند څخه په گټې اوچتولو هڅه وکړي چې هيواد يې گوښى کړي. 
ښاغلي معلم د فرانسې لوفيگارو ورځپاڼې ته وويل چې بل گام به د م.م. پرېکړه وي چې بنديزونه ولگوي. خو هغه وويل ډاډه دى چې روسيه او چين به دهغې مخالفت وکړي. 
عمومي انتظار همدا وو چې د مېلېس په رپوټ کې به سوريه تورنېږي، ځکه چې ښاغلي مېلېس په دمشق کې له جگپوړو چارواکو نه پوښتنې کړې وې. 
د پوښتل شويو له ډلې يو يې چې د کورنيو چارو وزير غازي کنعان وو، ددې مياشتې په لومړيو کې په خپل دفتر کې مړ وموندل شو. په رسمي اعلان کې راغلي وو چې هغه ځان وژلى دى.
