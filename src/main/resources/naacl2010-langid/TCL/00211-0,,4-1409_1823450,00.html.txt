
GEORGE. - By minstens drie klubs op Knysna word jong meisies bedwelm met oogdruppels wat by enige apteek verkrygbaar is. Daarna word hulle huis toe geneem of agtervolg en verkrag.
"Onlangs is 'n meisie halfnaak en verkrag in 'n township gevind. Sy het nie geweet hoe sy daar beland het nie," het 'n inwoner van Knysna, wat nie sy naam genoem wil hê nie, gister gesê.
Hy het gesê almal op dié skilderagtige toeristedorp weet dit gebeur, maar niemand wil daaroor praat nie. 
"Ek vermoed, soos baie ander hier, dat die bestuurders van die klubs, die kroegmanne en die uitsmyters saamwerk." Die meisies word vermoedelik iets ingegee saam met 'n drankie, soos 'n bekende handelsmerk oogdruppels. Die man(s) bied aan om haar huis toe te neem, of hy/hulle volg haar. Dan verkrag hy/hulle haar, het hy vertel.
"Maar Knysna se mense bly stil. Ek het self 'n 18-jarige dogter, en ek wil voorkom dat dieselfde ding met haar gebeur. As jy vra, sal baie meisies na vore kom met wie dit al gebeur het dat hulle sonder klere êrens wakker word en nie weet hoe hulle daar beland het nie."
Hy sê die meisies maak nie 'n saak aanhangig nie, want hulle "kan nie onthou wat met hulle gebeur het nie".
Me. Kirsty Spies het gesê sy was sowat 'n maand gelede in 'n klub op Knysna toe sy skielik "snaaks" gevoel het. Sy het 'n vriend gebel wat haar gaan haal het, al kon sy nie onthou dat sy gebel het nie. Die volgende oggend het sy ten volle geklee in haar bed wakker geword.
"Ek was nie dronk nie. Ek het iets anders ingekry. Toe ek wakker word, het ek koud en bewerig gevoel. My hande het gebewe. Ek was wawyd wakker, ek het nie babelaas gehad nie.
"Dis glo nie die mense wat in die klub werk wat dit gedoen het nie, maar opportunistiese mans wat die klubs besoek. Wat my laat skrik het, is dat ek bedag is op die moontlikheid, en dit nogtans met my gebeur het."
Volgens Health24 se apteker, dr. Jaco Lotriet, bevat 'n bekende handelsmerk oogdruppels nafazoline wat die sentrale senustelsel onderdruk.
Wanneer dié oogdruppels met alkohol gemeng word, verlaag dit die liggaamstemperatuur, die hartklop vertraag en die persoon word sweterig en vaak.
Die non-allergeniese weergawe van 'n ander bekende handelsmerk bevat ook Myperamine Maleate-antihistamien, wat 'n mens laat flou word. Wanneer die slagoffer bykom, kan sy nie onthou wat gebeur het nie. As sy te veel inkry, kan dit lei tot die dood.
Intussen wag die polisie steeds op die uitslae van die forensiese toetse ná die dood van me. Jessica Wheeler (18). Haar liggaam is op 14 Oktober in die tuin van die St. George-Anglikaanse kerk op Knysna gevind.
Kapt. Eddie Cronjé van die polisie het gesê daar is nog geen deurbraak in die ondersoek nie. In 'n lykskouing is bevind sy het versmoor weens grond in haar mond en keel. Sy is gesodomiseer.
Sy is die laaste keer om 02:45 lewend in 'n klub naby haar woonstel gesien.
'n Forensiese kriminoloog het gesê die geval is tipies van hoe seksuele oortreders te werk gaan. Hy bedwelm sy slagoffer en volg of neem haar huis toe. 
