
EEN van die mees hoopvolle aspekte van die huidige debat oor Afrikaans op Stellenbosch is dat almal - ook die voorstanders van die A-opsie - in beginsel ten gunste van meertaligheid is. Die vraag is volgens watter model dit toegepas moet word en watter reëls moet geld om te verseker dat die swakker taal - in dié geval Afrikaans - nie benadeel word nie.
Daarom moet dit verwelkom word dat die rektor, prof. Chris Brink, hom nou saam met sy eweknieë aan die ander vier histories Afrikaanse universiteite gaan beywer vir meer geld om meertaligheid te bevorder. Op 'n vergadering in die Langenhoven-studentesentrum op Stellenbosch het Brink gesê eintlik moet elke universiteit in die land minstens een inheemse taal in die klas gebruik of aanhou gebruik.
Daar is inderdaad reeds minstens twee modelle by ander histories Afrikaanse universiteite wat goed of taamlik goed werk. Aan die Universiteit van die Vrystaat word parallelmedium-onderrig toegepas, wat egter 'n groot ekstra las op die dosentekorps plaas en duur is. Op die Potchefstroomse kampus van die Noordwes-Universiteit word simultaan-vertaling uit Afrikaanse in Engels aangewend, wat goedkoop is en groot byval vind onder sowel die studente wat Afrikaans as dié wat Engels verkies.
Niks dui daarop dat die US-fakulteitsraad van lettere en wysbegeerte 'n behoorlike studie hiervan (of van die situasie aan oorsese universiteite) gemaak het voordat hy vroeër vanjaar die besluit geneem het om tot dubbelmedium-onderrig tot op derdejaarsvlak oor te gaan nie. 
Terwyl die beweging aan die kant van die rektor verwelkom word, sal alles uiteindelik afhang van die presiese model waarvolgens die meertaligheidsbeginsel in werking gestel word, en of diegene wat daaroor toesig moet hou, sal toesien dat die beleid behoorlik toegepas word. Dit lyk asof die debat in die regte rigting begin stuur. 
