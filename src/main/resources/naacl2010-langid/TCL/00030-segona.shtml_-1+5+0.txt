
AFP. Bagdad.
Un nin d'uns 10 anys amb un cinturó d'explosius es féu esclatar ahir al nord d'Iraq llançant-se contra el comboi d'un cap de la Policia, a qui ferí, com també al seu xofer, informaren les autoritats.
El general Jattab Abdalà Areb, ferit en l'atemptat suïcida perpetrat a Kirkuk, 250 quilòmetres al nord de Bagdad, indicà que un nin d'entre 10 i 13 anys d'edat, que duia un cinturó d'explosius, s'acostà corrent fins al comboi i es llançà contra el seu vehicle en el moment en què arribava a una comissaria de Policia.
El general, amb ferides al ventre, al pit i a una cama, fou atès, igual que el seu xofer, a l'hospital de la ciutat. Segons fonts de la seguretat, dos policies i tres guàrdies nacionals resultaren ferits en uns altres dos atemptats amb bombes contra patrulles de la Policia i l'exèrcit en aquesta ciutat petroliera del nord d'Iraq.
D'altra banda, tres iraquians, entre ells un policia, moriren i tres persones quedaren ferides en esclatar una bomba al pas d'una patrulla de la policia a Madaen, 30 km al sud de Bagdad. A Baaquba, a 60 quilòmetres al nord de Bagdad, sis soldats foren ferits, dos d'ells greument, quan el seu vehicle va ser assolit per un artefacte explosiu.
D'altre costat, el Govern iraquià anuncià ahir que ha detingut els presumptes «cervells» de tres atemptats contra una zona d'hotels al centre de Bagdad que causaren el passat 24 d'octubre la mort a 17 persones i ferides a 22.
Segons un comunicat del Govern, comandos del Ministeri d'Interior amb el suport de les forces multinacionals aconseguiren capturar els presumptes terroristes després de 36 hores d'enfrontaments amb ells en un amagatall a la zona d'Al Siyafia, al sud de Bagdad. A més, la Policia iraquiana ha trobat a la zona dos cotxes bomba que estaven preparats per ser utilitzats, afegeix la nota.
Els hotels Palestina i Ashtar, localitzats a la cèntrica plaça d'Al Fardus i que acullen, majoritàriament, periodistes i contractistes estrangers, van ser objectiu de tres atemptats amb cotxe bomba gairebé consecutius.
