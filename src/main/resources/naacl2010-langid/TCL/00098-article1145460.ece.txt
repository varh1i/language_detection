
 Les også
 Shanghai-boom bremser opp - 31.10.2005
Kinas største by svinger igjen. På nattklubbene langs det gamle konsulærdistriktet The Bund skåler utlendinger og nyrike kinesere med hverandre i importert sprit og champagne.
Tvers over Huangpu-elven, i forretningsområdet Pudong, stråler skyskraperne om kapp. For 15 år siden var området lite annet enn en åker. Nå er Pudong selve lokomotivet i Kinas økonomiske mirakel. Mens den kinesiske økonomien i fjor vokste med rundt ni prosent, kunne Shanghai skilte med en vekst på 14,1 prosent.
Stor forandring. 
Eystein Kleiven, handelsråd ved det norske konsulatet i Shanghai, har bodd de siste 11 årene i Kina, de siste tre i Shanghai. Han kjenner nesten ikke igjen byen fra første gang han besøkte den.
- I 1993 slet jeg med å finne en pizza i Shanghai. Nå finnes det restauranter her for enhver tenkelig smak. Byen er igjen blitt den verdensmetropolen den en gang var, sier han.
Brakk under Mao. 
Shanghai var frem til 1940-tallet hovedsetet for utlendinger i Kina, på grunn av byens løse regelverk for alt fra handel og visum til prostitusjon. 
Byens ry som "Østens Paris" var derimot et dårlig stempel for Mao Zedong, og Shanghai lå på mange måter brakk frem til Mao døde.
Økonomisk sentrum. 
Først tidlig på 90-tallet snudde det for alvor. Den nye partilederen Jiang Zemin var tidligere borgermester i Shanghai, og ønsket at byen skulle stå i spissen for landets økonomiske vekst.
Utenlandske investorer ble lokket inn, børsen ble lagt til byen, Pudong ble bygget ut for mange titalls milliarder kroner, og reglene ble avslappet i forhold til eierskap og inntjening.
15 år senere er Shanghai igjen blitt stedet der øst møter vest i Kina.
 
 Tips en venn Skriv ut  Bli abonnent 
  
 Søk i våre artikler
