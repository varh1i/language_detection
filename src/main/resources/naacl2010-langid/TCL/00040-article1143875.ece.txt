
 
Med Krishna Chudasama på laget får Jens Stoltenberg endelig en med innvandrerbakgrunn på plass i regjeringsapparatet.
FOTO: TROND THORVALDSEN/FREDRIKSSTAD BLAD
- Hun er gløgg og ordentlig, sier Høyres Ingrid Willoch, som kjenner Chudasama fra lokalpolitikken i Fredrikstad.
Chudasama blir statssekretær hos Karita Bekkemellem i det nye Likestillings- og forbrukerdepartementet. Med henne på laget får Jens Stoltenberg endelig en med innvandrerbakgrunn på plass i regjeringsapparatet. Chudasama er utdannet sosionom, og for tiden mastergradsstudent i sosialt arbeid. Hun har vært leder for likestillingsutvalget, kommunestyrerepresentant i Fredrikstad, og medlem av Kontaktutvalget mellom innvandrere og myndighetene. Samtidig blir Senterpartiets Liv Monica Bargem Stubholt, forretningsadvokat i BA-HR, ny statssekretær hos utenriksminister Jonas Gahr Støre. Ap.s Raymond Johansen, generalsekretær i Flyktninghjelpen, blir også statssekretær i UD.
Kabalen ferdig.
Med utnevnelsene i dag, håper statsminister Jens Stoltenberg å få slutt på den ubehagelige krangelen om han har sviktet eller oppfylt kravene til likestilling og innvandrerrepresentasjon.
Dette er de harde fakta når den endelige kabalen er klar:Av totalt 80 personer i regjeringsapparatet - statsråder, statssekretærer og politiske rådgivere - er 40 kvinner og 40 menn.
Av 19 statsråder er 10 menn og 9 kvinner. Ingen regjering har tidligere hatt flere kvinner.
Av de politiske medarbeiderne - statssekretærer og rådgivere - er 31 kvinner og 30 menn. For første gang i historien er det kvinneflertall med 50,8 prosent kvinner.
* Av de 42 statssekretærene er 23 menn og 19 kvinner. Aldri før har det vært så høy andel som 45,2 prosent kvinner. 
Sjumilssteget. 
Slik var den kvinnelig statssekretærandelen under tidligere regjeringer: Bondevik II: 31,6, 
Stoltenberg I: 39,4, Bondevik I: 18,8 og Jagland: 34,5 prosent.
- Et sjumilssteg for likestilling, sier en sentral kilde i regjeringsapparatet.
Arbeidsminister Bjarne Håkon Hanssen får en kvinnelig statssekretær som skal ha ansvar for same-saker. Landbruksminister Terje Riis-Johansen (sp) får Ola T. Heggem som statssekretær. I tillegg blir Magnhild Eia fra Rogaland politisk rådgiver hos kommunalminister Åslaug Haga.
LO-leder Gerd-Liv Valla føler åpenbart ubehag over kabal-debatten. I går sendte LO ut en uvanlig pressemelding hvor de forteller at LO spilte inn navn på både kvinner og menn, men neppe er helt fornøyd med resultatet.
- Det er også Regjeringen selv som må ta ansvaret for at sammensetningen totalt ivaretar de likestillingsmessige hensyn som bør ivaretas. Dette kan ikke være LOs ansvar, skriver hun. 
