
Kahit saang korte o forum, handang ilaban ng Malacañang ang aksyon ng pulisya na bombahin ng tubig ang grupo ng mga rallyista noong Biyernes ng gabi sa C.M. Recto Ave., Manila kung saan kabilang sa mga lumasap ng water cannon ay mga kilalang opposition personalities gaya nina dating Vice President Teofisto Guingona Jr., Sen. Jamby Madrigal, Rep. Satur Ocampo at dating Gov./Executive Sec. Oscar Orbos.
Ito ang naging tugon ni Executive Sec. Eduardo Ermita nang hingan ng reaksyon hinggil sa ulat na dadalhin ni Madrigal sa United Nations (UN) ang naturang marahas na dispersal na tinawag nitong paglabag sa karapatang pantao ng mga rallyista.
Ani Ermita, karapatan ni Madrigal na maghain ng reklamo saanmang body o forum na gustuhin nito ngunit hindi umano ito makakapagpalambot sa pamahalaan sa ipinatutupad na calibrated preemptive response (CPR) at lalong hindi yuyuko ang gobyerno para mag-sorry sa nangyari.
Sa panig ni National Capital Region Police Office (NCRPO) Director Vidal Querol, bukas-palad nitong tinanggap ang desisyon ng Kilusang Makabansang Ekonomiya (KME) na sampahan sila ng kaso kaugnay ng matubig na dispersal noong Biyernes.
Handa umano silang harapin ito kasabay ng paninindigang ginawa lamang nila ang naaayon sa batas at wala silang nilabag na anumang karapatan ninuman.
Para naman kay Philippine National Police (PNP) spokesman Chief Supt. Leopoldo Bataoil, bukas sila sa mga kritisismo at handa silang gawin ang mga pagbabago kung kinakailangan.
