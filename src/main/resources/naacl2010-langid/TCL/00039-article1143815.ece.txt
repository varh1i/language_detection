
 
Statsminister Jens Stoltenberg er kommet mellom barken og veden i spørsmålet om skatteøkning. Åslaug Haga (t.h.) og Kristin Halvorsen vil øke skattene så fort som mulig.
FOTO: SVEIN E. FURULUND
Torsdag 10. november legger Regjeringen frem nytt forslag til statsbudsjett for neste år. I god tid før den tid må de tre regjeringspartiene bli enige seg imellom hvordan de skal gjennomføre de varslede skatteøkningene. I Bondevik-regjeringens avskjedsbudsjett er det foreslått store skattelettelser neste år. I tillegg er det iverksatt skattelettelser for 2005 som de rødgrønne vil reversere.
To omganger.
I Soria Moria-erklæringen sier dagens regjeringspartier at de skal "videreføre det samlede skatte- og avgiftsnivået som gjaldt for 2004". Dersom de skal skru skattenivået tilbake til 2004-nivå i én operasjon, betyr det en skatteøkning på ca. 7 milliarder kroner i forhold til Bondevik-regjeringens forslag til 2006-budsjett. Sp. og SV skal etter det Aftenposten erfarer, foretrekke å justere opp skattenivået i én omgang, mens Ap. ønsker å holde igjen og heller ta dette i to omganger. 
Uenigheten dreier seg mye om hva som er taktisk klokt; å ta hele "belastningen" på én gang, eller i to omganger hvor skatteøkningene i hver runde virker litt mer beskjedne. 
Tidsnød.
Det pågår nå en intens og hektisk debatt partiene imellom om disse skattemilliardene. I Soria Moria-erklæringen sier de tre partiene at de vil "skape en bedre fordeling" med utgangspunkt i det skattenivået som gjaldt i fjor. Parallelt med en debatt om tempoet for skatteøkningen, pågår det derfor også en debatt om hvordan skattelettelsene skal nulles ut. De rødgrønne har i utgangspunktet ikke noe behov for å nulle ut skattelettelser til folk med lave inntekter. Men desto mer de beholder av skattelettelser i bunnen, jo mer synlige blir skatteøkningene for dem som tjener godt, men som kanskje ikke oppfatter seg som rike. 
Tidsnød bidrar til å gjøre hele prosessen mer trøblete enn den ellers ville vært. Den klassiske uenigheten mellom grunneierpartiet Sp. og de andre i synet på formuesskatt, skal også volde noe hodebry. I tillegg må de tre partiene ta hensyn til skattereformen. I Soria Moria-erklæringen lover de å "gjennomføre de vedtatte endringene i skattesystemet."
Trenger penger.
Årsaken til at skatten er en het debatt er naturlig nok at de tre partiene allerede har bundet seg opp til en rekke utgiftsøkninger på neste års budsjett. 
Sp.s fikk på Soria Moria gjennomslag for at veksten i kommunenes og fylkeskommunenes frie inntekter skal være 5,4 milliarder kroner i 2006. Bondevik-regjeringen foreslo bare en økning på 1, 9 milliarder kroner, og hadde da bakt inn 400 millioner kroner til læremidler i denne summen. Sp. mener derfor at det trengs 3,9 milliarder kroner mer i frie inntekter enn forrige regjering foreslo.
For å innfri barnehageløfter om bl.a. nedsatt makspris fra nyttår, snakkes det i regjeringspartiene om 1,5 milliarder kroner mer til barnehager. I tillegg kommer penger til CO2-rensing, bekjempelse av fattigdom m.m. Alt dette tilsier at det uansett trengs mange milliarder i økte skatter for neste år.
Budsjettkonferanse.
Onsdag og torsdag i neste uke holder Regjeringen budsjettkonferanse. Da faller trolig de avgjørende slagene om størrelsene på både skatteskjerpelsene og hvor mye som avsettes til ulike formål. Alle departementene har forlengst kommet med sine "ønskelister" om påplusninger på 2006-budsjettet til finansminister Kristin Halvorsen. 
