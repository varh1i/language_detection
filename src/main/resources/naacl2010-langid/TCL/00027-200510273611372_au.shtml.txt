
Kun pysäköin Saab Sport Combin kadun laitaan Helsingissä, näen parin ohikulkevan naisen pysähtyvän Saabin kohdalla - katso, uusi Saab! 
Ohikulkijoiden kommentointi on paljastava. 
Se kertoo, että Saab on yhä tärkeä merkki suomalaisille. Se kertoo, että Saabin mallisto oli jo uhkaavasti vanhentumassa ja uppoamassa. Se kertoo, että Saab on uusien malliensa ansiosta saamassa taas nenänsä veden pinnan yläpuolelle. 
Se taas on hyvä se.
Saab on automerkki, joka on antanut paljon autoilevalle maailmalle ja jolla on paljon annettavaa, jos sitä ei sullota liian tiukasti nykyomistajan GM:n rautakoron alle. Saabin vahvuutena GM:n armeijassa on se perinteinen turbo-osaaminen. Turbo-Saab on jälleen kaduillamme.
Jäälasia takakulmissa 
Saab Sport Combi on uusi tulokas Saab 9-3-sarjassa. Se esiteltiin maailmalle kesän alussa.
Ulkoisesti farmariversio erkaantuu sedan-mallisesta 9-3:sta keskipilarista alkaen. Etuosa on sama kuin sedanissa.
Farmarin perä muotoutuu harmonisena kokonaisuutena takakulmien pystytakavaloihin saakka. Takavalojen leimallisena piirteenä on ns. jäälasin väri.
Farmariperä tarjoaa kohtuullisen 415 litran tavaratilan. Se ei ole luokkansa suurin, mutta riittää harrastekäyttäjän monimuotoisiin kuljetustarpeisiin. Takapenkin selkänojatkin kaatuvat vaivattomasti eteen kahdessa osassa, joten esimerkiksi polkupyörä mahtuu vaivattomasti sisään tilapäiskuljetuksena. Aivan tasaiseksi tila ei muodostu, vaan selkänojat jäävät hieman nostamaan.
Saab farmarimalli on sedanin tapaan matkustamotiloiltaan napakan ja kompaktin oloinen lifestyle -auto pikemminkin kuin tilava perhefarmari.
Kuljettajan pilttuu istuu ympärille kuin muotoonvalettuna. Vector-varusteversion nahkaistuimet tarjoavat erittäin hyvän sivutuen ja perinteiseen Saabin tapaan hallintalaitteet osuvat käsiin ja silmiin isommin hakematta.
Tämä on sitä vanhaa hyvää Saabia. Kuljettaja voi keskittyä ajamiseen.
Tehoturbo 
Koeajoin 2,0-litraisella matalapaineturbolla varustetun 210-hevosvoimaisen tehoversion TS:n. TS on kolmesta kaksilitraisesta turbosta tehokkain.
Ajossa farmari vastaa kutakuinkin sedania. Ajamiseen vaikuttava korijäykkyys on likimain sama kuin sedanissa.
Koeajoauto oli varustettu 5-nopeuksisella automaattivaihteistolla, jossa oli myös tiptronic-toiminto. Vaihteistossa on myös kaksi "lisävaihdetta", jotka tehostavat kick down-toimintoa kiihdytettäessä. Vaihteisto istui harvinaisen hyvin yhteen turbomoottorin venyvien voimavarojen kanssa.
Kiihdytettäessä rajusti pyörät saattavat jopa ulvauttaa asvalttia, mutta se kuvastaa vain lähtökiidon vakuuttavuutta.
Koeajoauton sportti-alusta on hieman tavanomaista alustaa jämäkämpi, mutta koin sen silti ensisijaisesti mukavana alustana. Sporttiominaisuudet pääsivät esiin, kun kokeilin äkillisiä kaistanvaihtotilanteita asvalttipinnalla. Alustan jämäkkyys esti vaaralliset sivuttaiskeinunnat.
Ajettavuus oli vakuuttava. Pienen kauneusvirheen tosin löysin. Jarrusatulat kolahtelevat joskus pysäköinnin jälkeen liikkeelle lähdettäessä. Kolahtelu ei sovi auton tyyliin.
Turbomoottorin nautittavuus esittäytyy parhaimmillaan vaativissa ohitustilanteissa, mutta kieltämättä auto lähtee myös liikennevaloista mutkattoman reippaasti.
Saab Sport Combi löytää helposti paikkansa ns. premium-autojen suorituskykyisessä sarjassa. 
