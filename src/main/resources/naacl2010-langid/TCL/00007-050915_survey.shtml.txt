Едно от най-големите проучвания на общественото мнение, извършвани някога в света, показва, че около 30% от населението на Земята не вярва, че държавата, в която живее се управлява в съответствие с волята на нейните граждани. 
В проучването, поръчано от Би Би Си, взеха участие около 50 хиляди души от 68 страни. Ето какви са резултатите за Европа:
Оказва се, че европейците са сред най-скептичните хора на света в отношението си към тези, които са на власт. 
Около една трета от запитаните в 23 европейски държави казват, че не вярват на политиците, бизнесмените, духовниците и военните. 
В Централна и Източна Европа тази цифра е повече от 50%. 
Доверието към управляващите в България е особено ниско. Проучването показва, че едва 5% от българите вярват на политиците. Религиозните лидери са в още по-незавидна позиция - само 4% от българите им имат доверие. Полицията и армията са малко по-добре - ползват се с уважението на 9% от българите. 
В глобален мащаб едва една четвърт от запитаните се отнасят с такова недоверие към властимащите. 
Журналистите са сред професиите, на които се гледа с най-голямо подозрение. Само един на всеки пет европейци им вярва. 
Поръчаното от Би Би Си световно проучване показва, че като цяло европейците не желаят да дават по-големи права, на хората, които вече разполагат с власт. 
Те са по-склонни да направят изключение за интелектуалци и в по-малка степен - за бизнес лидери. 
Хората в Западна Европа повече вярват, че могат сами да променят живота си. 
Над три четвърти от запитаните във Великобритания, Дания, Норвегия и Ирландската република казват, че могат да подобрят жизненото си равнище. 
Но само 22% от румънците и македонците са толкова оптимистично настроени. В България и Сърбия тази цифра е 25%, докато в Чешката република и Полша над 40% от хората вярват, че могат да направят живота си по-добър. 
Що се касае до географска идентичност, проучването показва, че 28% от германците се смятат преди всичко за европейци - два пъти повече от средната цифра за Европа. 
Жителите на Австрия, Люксембург и Исландия са най-горди със своята националност. 
Над 40% от запитаните българи, чехи и поляци са казали, че тяхната националност е най-важна. 
Едва девет на сто от босненци могат да се похвалят със същото - което показва, че войната в бивша Югославия е повлияла трайно върху начина, по който хората се определят. 
