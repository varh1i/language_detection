
De scoringsdrift van Donners, goed voor 117 doelpunten in de laatste vier seizoenen, wordt nog niet gemist bij Den Bosch. Zonder haar inbreng is de ploeg zelfs productiever. Na de kinderlijk eenvoudige overwinning op Victoria (4-0) staat de teller zonder Donners op veertien treffers in drie duels. Mét Donners op zeven in vijf wedstrijden. ‘Mijntje is natuurlijk een fantastische hockeyster’, zegt Booij, ‘maar nu ze er niet bij is, staan er andere talenten op.’
De achtvoudig landskampioen bulkt werkelijk van het talent. In de selectie van achttien speelsters zijn er vier ouder dan 21: Donners, Booij, Schopman en Maassen. Bij de overige veertien zijn twee B-juniores van 15 jaar (Welten en Hentelaar) en vier A-juniores, van wie twee 17-jarigen (Helmonds en Petit de la Roche) inmiddels een vaste basisplaats hebben veroverd. Die twee hoeven ’s zaterdags niet meer in actie te komen bij de jeugd. De anderen werken elk weekeinde een dubbel programma af. 
Voor de drastische verjonging is door Den Bosch bewust gekozen. De club werd kort voor het seizoen verrast door het vertrek van vier geroutineerde krachten. ‘Toen hadden we de keus: ronselen of eigen jeugd laten doorstromen’, weet Kruis (49), die aan zijn zesde seizoen bij de Den Bosch bezig is. ‘De oudere speelsters en ik waren er in twee minuten uit. We waren unaniem voor de eigen jeugd. Die keuze zal ons ongetwijfeld punten kosten, maar dat is een ingecalculeerd bedrijfsrisico.’ 
Tegen Victoria speelt Den Bosch zijn achtste competitiewedstrijd in vier weken. De landskampioen opende het seizoen twee weken later dan de overige clubs, omdat het zes speelsters miste die met Jong Oranje in Chili deelnamen aan het WK. In de lentezon oogt de ploeg van Kruis zondag vermoeid, maar Booij en Schopman weten verbaal de scherpte van hun piepjonge speelkameraden op peil te houden, waardoor de elf als vanzelfsprekend naar 4-0 huppelen. 
‘Die vanzelfsprekendheid is van de laatste wedstrijden’, kijkt Booij (28) terug. ‘We zijn op nul begonnen. Eerst de organisatie op poten gezet en van daar uit verder gewerkt. Elke week spelen we ietsjes beter, er zit duidelijk een stijgende lijn in.’ De international is verrast door de leergierigheid van de jonkies. ‘Ze luisteren goed en pikken onze adviezen snel op. We hameren continu op keihard werken. Inzet is de basis voor resultaat, daar blijven we tot vervelends toe over doorzeuren.’ 
Booij, Schopman en Donners kennen de jeugdspeelsters door en door. ‘We hebben hen zelf training gegeven. Ik was trainer van de D1 toen Welten en Hentelaar daar speelden. Janneke traint dit seizoen de A1 waarin nog drie speelsters meedoen die ’s zondags naar onze selectie doorschuiven.’ Haar ambities heeft Booij wel moeten bijstellen. ‘We zullen niet zomaar even de landstitel prolongeren. Dat mag je van deze jonge ploeg niet verwachten. We mikken op een plaats in de play-offs.’ 
Daarvoor ligt Den Bosch comfortabel op schema. Na acht wedstrijden staat de ploeg vierde met vijf overwinningen, twee gelijke spelen en een nederlaag, tegen koploper Laren dat vijf verliespunten minder heeft dan de Bossche ploeg. ‘Om de play-offs maak ik me niet druk. Die zijn pas over zes maanden’, zegt Kruis die de laatste vijf seizoenen met Den Bosch landskampioen werd en vier keer de Europa Cup I veroverde.
‘Mijn uitdaging bestaat eruit een nieuw, fris collectief op te bouwen.’ De leerkracht in het speciaal onderwijs uit Bavel eist flair en mentaliteit van zijn speelsters. ‘Aan timide speelsters heb ik niks. Ze moeten lef tonen, durven de actie te maken, duels winnen. Een speelster van Den Bosch moet een zekere arrogantie uitstralen, onoverwinnelijk lijken.’ 
Tegen Victoria zit Kruis zondag ontspannen voor de dug-out. Ook zonder oogstrelend hockey komt de overwinning geen seconde in gevaar. ‘Wisselvallig’, zegt hij over het spel van zijn ploeg. ‘Maar dat mag, daar zijn die meiden jong voor. Ze mogen fouten maken, als ze er maar wat van opsteken.’ Daarin wordt hij geassisteerd door Booij en Schopman. ‘Die twee hebben een schat aan ervaring die ze spelenderwijs overbrengen op de jongeren. Zij zijn mijn coaches binnen de lijnen.’ 
