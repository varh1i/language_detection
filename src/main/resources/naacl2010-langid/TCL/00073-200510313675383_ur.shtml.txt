
Ennakkokaavailuissa mestaruustaistoon ei ole yllättäjiä tarjolla. 
Pohjois-Amerikan ammattilaiskoripalloliiga NBA lähtee tiistaina alkavaan 60. kauteensa melko yllätyksettömistä asetelmista. Mestaruutta puolustava San Antonio, finaalivastustaja Detroit sekä runkosarjan lohkoykköset Miami ja Phoenix ovat jälleen vahvoilla. Tiukimmin niiden valta-asemaa uhkaavat Indiana ja Denver.
Komean runkosarjan (59 voittoa) jälkeen NBA-finaaleista pudotuspeleissä yhden voiton päähän jäänyt Miami on jättimäisen keskushyökkääjänsä Shaquille O'Nealin johdolla suurin suosikki Itäisessä lohkossa. Peräti 13 kautta putkeen vähintään 20 pistettä ja 10 levypalloa keskiarvokseen kirjauttanut O'Neal saa tällä kaudella apua jo laajemmalta rintamalta, sillä Miami vahvisti kesän aikana rivejään varsin vaikuttavasti.
Joukkueen toisen tähtipelaajan, takamies Dwyane Waden (24,1 pistettä per ottelu 04-05) ohella O'Nealia tukevat nyt uudet pelintekijät Gary Payton ja Jason Williams sekä ahne korintekijä, laitahyökkääjä Antoine Walker (19,1 pisteen keskiarvo Atlantassa ja Bostonissa). Taso on siis jo laaja, mutta kysymysmerkkinä tietysti on uusien pelaajien sopeutuminen ryhmään. 
Etenkin aloituspaikasta taistelevat Payton ja Williams tarvitsevat hieman nöyryyttä, jotta joukkue saa heistä parhaan irti.
Detroit ja Indiana haastajia 
Miamin haastavat Idässä tiukimmin puolustuspelin nimeen yhä tiukasti vannova Detroit sekä vaisun kauden jälkeen takaisin huipulle hinkuava Indiana. Detroit menetti seuran mestariksi 2004 valmentaneen Larry Brownin, mutta tilalle tullut Flip Saunders on toki kyvykäs luotsi hänkin. Vahva aloitusviisikko pysyi muuttumattomana, joten Detroit yltänee jälleen kärkikahinoihin.
Indianan kausi meni pilalle Detroitia vastaan käydyn joukkotappelun myötä, josta seurasi pelikieltoja avainmiehille ja joukkueen pelivireen katoaminen. Nyt kaikki tähdet ovat jälleen mukana, mukaanlukien NBA:n "paha poika" Ron Artest. Kokenut takamies Reggie Miller lopetti uransa, mutta Indiana toivoo liettualaisen Sarunas Jasikeviciusin täyttävän aukkoa.
Idän seuraavaa kastia muodostavat takamies Jason Kiddin sekä laitamies Richard Jeffersonin jälleen terveiksi saanut New Jersey, nuoren supertähden LeBron Jamesin (27 pistettä per ottelu) kannattelema Cleveland sekä monipuolisen pelaajiston omaava Washington. Muita pudotuspeleihin toiveita ylläpitäviä joukkueita ovat Chicago, Philadelphia, New York, Milwaukee, Boston ja Orlando.
San Antonio vahvistunut 
Kolme mestaruutta viimeisen seitsemän vuoden aikana ottanut San Antonio on jälleen se joukkue, jota muut katselevat Lännessä ylöspäin. Viime kaudella mestaruuden pitkälti seitsemän pelaajan voimin kaapannut joukkue luottaa jälleen keskushyökkääjä Tim Duncaniin sekä takamiehiin Tony Parkeriin ja Manu Ginobiliin, mutta vahvistuksina ryhmään liittyneet Michael Finley ja Nick Van Exel auttavat varmasti. Kaiken kaikkiaan San Antonion kova joukkue on vain vahvistunut viime kaudesta.
Phoenix oli viime kaudella liigan runkosarjan paras 62 voitollaan, mutta nyt joukkueen lähtöasetelmia heikentää ykköspistemies Amare Stoudemiren loukkaantuminen. Pisteitä 26:n keskiarvolla nakutellut sentteri on sivussa helmikuuhun asti polvivamman takia. Silti pelintekijä Steve Nashin johdolla Phoenix on jälleen kova heittojoukkue, joka pistää hitaammat porukat lakoon jo pelkällä vauhdillaan.
Denver Anthonyn varassa 
Denver oli yksi viime kauden lopun kovimmista ryhmistä, ja nyt joukkue on valmis murtautumaan lopullisesti liigan huipulle. Hyökkäys on kuitenkin yhä hieman liikaa Carmelo Anthonyn varassa, eli muidenkin pelaajien on onnistuttava.
Muita Lännen pudotuspelijoukkueita lienevät ainakin Tracy McGradyn ja kiinalaisjätti Yao Mingin tähdittämä Houston, saksalaisen Dirk Nowitzkin johtama Dallas ja hieman hiipumaan päin oleva Sacramento. Menestysvalmentaja Phil Jacksonin paluu innostanee myös Los Angeles Lakersin mukaan taistoon vaisun kauden jälkeen. Seattle, Utah, Memphis ja Minnesota sinnittelevät myös pudotuspelikamppailussa.
Oma lukunsa Lännessä on New Orleans Hornets, joka pelaa 35 kotiotteluaan Oklahoma Cityssä ja loput kuusi Baton Rougessa. Syynä tähän on tietysti Katrina-hurrikaanin aiheuttamat jättituhot kaupungille. 
