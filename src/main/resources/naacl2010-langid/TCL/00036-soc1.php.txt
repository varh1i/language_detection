
โอกาสนี้สมเด็จฯกรมหลวงนราธิวาสราชนครินทร์ ทรงมีรับสั่งเชิงปรารภกับคุณหญิงสุชาดา ถิระวัฒน์ รองประธานมูลนิธิฯ ถึงการใช้ภาษาของเด็กยุคใหม่ว่า พระองค์ ทรงฟังเด็กสมัยนี้พูดไม่ค่อยเข้าใจ คุณหญิงสุชาดาจึงกราบทูลว่า อาจเป็นเพราะการเรียนการสอนสมัยนี้แตกต่างจากสมัยก่อน ที่ให้เด็กได้อ่านมาก ได้เขียนเรียงความ ย่อความ แต่ปัจจุบันเด็กนักเรียนมีจำนวนมากถึงห้องละ 60 คน ครูก็ไม่สามารถให้เด็กเขียนเรียงความ ย่อความ จึงทำให้เด็กไม่คุ้นกับการอธิบายและการชี้แจง สมเด็จฯกรมหลวงฯจึงได้รับสั่งเล่าว่า สมัยพระองค์เรียนหนังสือชั้นประถม เท่าที่ทรงจำได้ในชั้นมีนักเรียนประมาณ 13 คน ครูก็รู้จักนักเรียนทุกคนดี แต่จะว่าไปแล้วการศึกษาสมัยนี้ ก็ต้องเห็นใจกระทรวงศึกษาธิการ ที่ต้องดูแลโรงเรียนทั้งประเทศ 
นอกจากนี้ สมเด็จฯกรมหลวงนราธิวาสราชนครินทร์ ทรงมีรับสั่งถึงทุนการศึกษาที่มูลนิธิฯ มอบให้เด็กที่เรียนดีแต่ขาดแคลนทุนทรัพย์ทั่วประเทศด้วยว่า ที่ผ่านมามีนักเรียนที่ได้รับทุนจำนวนไม่น้อยเขียนจดหมายถึงพระองค์ท่าน แม้จะทรงมีพระภารกิจอื่นมาก แต่ก็จะทรงพยายามอ่านจดหมายทุกฉบับให้ได้มากที่สุด อย่างไร ก็ตาม ทรงขอให้ทั้งเด็กและผู้ใหญ่ที่มาเข้าเฝ้า มีสุขภาพที่ดี เพราะถ้าสุขภาพดี ก็จะมีกำลังกายไปทำสิ่งอื่น แต่การมีสุขภาพที่ดีใช่จะได้มาเฉยๆ เราต้องออกกำลังกาย และทานอาหารที่ดีด้วย เมื่อสุขภาพดี มีงานที่ดี ก็จะได้บุญ จึงทรงขอให้ทุกคนอิ่มบุญกันมากๆ 
โอกาสนี้ น.ส.ชนัญญา สุกใส นักศึกษาชั้นปีที่ 2 วิทยาลัยบริหารธุรกิจ และการท่องเที่ยว อุดรธานี หนึ่งในนักเรียนทุนมูลนิธิร่วมจิตต์ฯ ได้เปิดใจที่มีโอกาสได้เข้าเฝ้าสมเด็จฯ กรมหลวงนราธิวาสราชนครินทร์ ว่า ดีใจมากที่ได้เข้าเฝ้าเจ้านาย เป็นครั้งแรกในชีวิต สำหรับเธอนั้น ได้รับทุนการศึกษาพระราชทาน ของพระบาทสมเด็จพระเจ้าอยู่หัว มาตั้งแต่เรียนชั้น ป.5 รู้สึกซาบซึ้งในน้ำพระทัยของพระองค์ท่านมาก ตนและน้องสาวอีกคนหนึ่ง (น.ส.ปิยวรรณ) ซึ่งได้รับทุนเดียวกันนี้ จะเขียนจดหมายขอบคุณพระองค์ท่านที่ให้ทุนการศึกษาแก่ตน และน้องสาวเป็นประจำทุกปี 
ส่วน น.ส.ชนิดา อ่อนพรม นักเรียนชั้น ม.6 โรงเรียนวังประจบวิทยา จ.ตาก ซึ่งได้รับทุนการศึกษา มาตั้งแต่ตอนเรียนชั้น ม.4 เผยว่า ตนได้เขียนเรียงความมาขอทุน จากมูลนิธิฯ เพราะที่บ้านทำนา รายได้ไม่เยอะ และตนโชคดีที่ได้รับพระราชทาน ทุนการศึกษาของสมเด็จฯ กรมหลวงนราธิวาสราชนครินทร์ ทุกปีก็จะเขียนจดหมายมาเล่า ให้พระองค์ท่านทรงทราบว่า ตนเองมีผลการเรียนเป็นอย่างไร เกรดเฉลี่ยโดยรวมของตนนั้นอยู่ที่ 3.38 ส่วนทุนการศึกษาที่ได้รับก็นำไปซื้อหนังสือและอุปกรณ์การเรียน ทำให้แบ่งเบาภาระของพ่อแม่ไปได้มาก. 
ข่าวหน้าใน ข่าวการเมือง ข่าวเศรษฐกิจ ข่าวการศึกษา ข่าวกทม. ข่าวต่างประเทศ ข่าวสังคม-สตรี ข่าววิทยาการ ข่าวเกษตร ข่าวกีฬา ข่าวบันเทิง คอลัมน์ 
