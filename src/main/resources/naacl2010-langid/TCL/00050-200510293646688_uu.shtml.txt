
Monet lapset käyttäytyvät huonosti julkisilla paikoilla. Eivätkö vanhemmat enää osaa kasvattaa? 
Maria Sjövik kirjoitti kurittomista lapsista, jotka pilasivat hänen ravintolailtansa. Lapset olivat mukana hyvätasoisessa ravintolassa ja kuopuksen annettiin juosta ympäri salia. Ääntä ja vaarallisia tilanteita riitti, kun tarjoilijat väistelivät villiintynyttä lasta kuumat ruuat käsissään. Lapsi myös heitteli leivänpaloja. Vanhemmat eivät puuttuneet tilanteeseen.
Toimittaja kirjoitti myös tapauksesta, jossa lapsi tuli kahvilassa nappaamaan häneltä lusikan. Viskasi sen sitten pöydän alle ja juoksi pois. Tälläkin kertaa vanhemmat tyytyivät katsomaan tapahtumaa sivusta.
Lukijapalautetta tuli valtavasti. Valtaosa kirjoittaneista oli sitä mieltä, että nykyajan lapsille ei ole annettu rajoja tai he eivät noudata niitä. Ulkomailla asuviltakin saapui palautetta, jossa muun muassa sanottiin suomalaislasten erottuvan muista lapsista huonon käyttäytymisen vuoksi.
On vaikea määritellä, ovatko lapset nykyään kurittomampia kuin aiemmin. Ja mitä se tarkoittaa. Varmaa on, että kaikilla vanhemmilla eivät kasvatustavat ole hallussa. Ja että jokainen vanhempi joutuu miettimään, millä tavoin lastaan kasvattaa.
