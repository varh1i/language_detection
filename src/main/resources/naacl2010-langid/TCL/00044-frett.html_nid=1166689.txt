
Erlendir aðilar hafa gefið út skuldabréf í íslenskum krónum fyrir 11 milljarða á tveimur dögum. Í gær gaf Kommunalbanken út 3 milljarða króna og í morgun jók austurríska ríkið útgáfu sína um 8 milljarða og er hún nú alls 20 milljarðar króna, að því er fram kemur í Morgunkorni Íslandsbanka. 
Skuldabréf Kommunalbanken eru til 5 ára. Er það töluvert lengra en áður hefur sést í þessari útgáfu skuldabréfa í krónum erlendis. Áður hefur verið gefin út einn flokkur að fjárhæð 9 ma.kr.til 3 ára. Meginhluti þeirra bréfa sem gefin hafa verið út til þessa er til eins árs eða rúmir 47 ma.kr. og afgangurinn til 1,5-2 ára. Mikil viðskipti voru með lengri flokka ríkisbréfa, RIKB13 og RIKB10 í kjölfar fregna af útgáfu Kommunalbanken og lækkaði kaupávöxtunarkrafa þeirra um 5-11 punkta milli daga. Má ætla að hluti viðskiptanna tengist skiptasamningi innlendrar fjármálastofnunar á móti skuldabréfinu, að því er fram kemur í Morgunkorni Íslandsbanka.
Í morgun var svo tilkynnt um stækkun útgáfu á vegum austurríska ríkisins um 8 milljarða króna en ekki hefur neinn útgefandi gefið jafn mikið út í einu hingað til. Er útgáfa á þeirra vegum komin í 20 milljarða króna og er hún öll til eins árs.  Með þessum tveimur nýju útgáfum hefur heildarútgáfa skuldabréfa í krónum erlendis náð rúmum 111 mö.kr. Ekkert er því til fyrirstöðu að útgáfan haldi áfram með hækkandi vöxtum hérlendis svo lengi sem aðilar hér innanlands eru tilbúnir í að fara í skiptasamninga á móti útgáfuaðilunum. Verði það raunin má búast við áframhaldandi þrýstingi til lækkunar óverðtryggðra vaxta og innlánsvaxta til eins árs," að því er fram kemur í Morgunkorni Íslandsbanka.
