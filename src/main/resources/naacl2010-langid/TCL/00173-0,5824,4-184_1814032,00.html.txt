Inge Beckmann, sangeres, 28 
Ek hou van die ritueel van roll-ups rol. Op die ou-end is ek meer verslaaf aan die hand-na-mond aksie van rook. Ek het altyd normale sigarette gerook, maar dit het kompulsief begin raak. Ek geniet dit om die takkie en rizzla uit te haal, die filtertjie in te sit en te rol. Ek vroetel baie, so dit gee my iets om te doen. 
Ek stem saam dat ek 'n gekompliseerde mens is. As jy my nie ken nie en jy hou my van 'n afstand dop, mag ek dalk ontoeganglik lyk, maar as jy met my kom praat sal jy agterkom ek is net 'n normale meisie met issues. 
Op hoërskool het ek altyd klere gedra wat niemand anders gedra het nie. Mense het altyd vir my gelag, maar op 'n manier van "hoekom het ek nie daaraan gedink nie?" Ek was altyd 'n stappie voor die ander wat klerestyl betref. Ek hou nie van trends nie, ek wil nie lyk soos almal anders nie. 
Ek doen elke dag getrou 'n blokkiesraaisel. Ek is bietjie obsessief daarmee. 
Vir 'n vrou is dit belangrik om mooi na haarself te kyk. Dinge soos jou vel, hare en lyf. As ek ooit 'n boob-job moet kry sal ek op 'n vlak dink: "Maar dit was my boobs, en nou het ek ander boobs." Dis amper soos verraad. 
Daar is vrouetydskrifte wat só oppervlakkig is. "Hoe om vir hom 'n blow-job te gee. Hoe om sy hart te wen." Sulke goed irriteer my, ek sal liewers 'n koerant optel en 'n blokkiesraaisel doen, want dit stimuleer my kop. 
Soos ek nou voel wil ek nie trou of kinders hê nie. Vir my om kinders te hê beteken ek moet 'n goeie man hê. Ek glo net nie in daai ding van "jy gaan 'n ou ontmoet en julle gaan trou en alles gaan perfek wees nie." Dit werk nie so nie. Ek glo in liefde tussen 'n man en vrou, maar ek is baie sinies en bewus van wat kan verkeerd loop. 
Mense het hulself as individue ontwikkel. Deesdae is daar nie eintlik meer plek vir 'harde werk' aan 'n verhouding nie. Mans is ontwerp vir voortplanting en dít met 'n verskeidenheid van mense. Ek weet nie of ek 'n ou sal kry wat gaan dink wat tussen ons is, is genoeg nie. 
Ek het lanklaas gedigte geskryf. Deesdae as ek skryf dan skryf ek met die musiek in gedagte. Ek sal nooit iemand anders se lirieke wil sing nie. 
Baie keer kommunikeer ek met God of wat jy dit ookal wil noem, maar ek sal jok as ek sê ek is 'n Christen en dat ek kerk toe gaan. As gevolg van my agtergrond van kerk en Sondagskool het ek 'n ingeboude respek vir die Christen God, maar dit beteken nie ek volg enige spesifieke geloof nie. 
Op die oomblik ry ek 'n ou Volkswagen kombi, maar sal graag 'n gepimpde lykswa wil hê. 'n Glossy swart een, met tinted vensters en banke wat na mekaar kyk. Ouens met fancy motors doen niks vir my nie. 
Mense hoef nie te wonder waar hulle met my staan nie. Ek is baie real en reguit, maar dit is ook my slegste eienskap. Die kombinasie van die manier hoe ek praat, my stemtoon en my ligaamstaal kan my aggresief laat voorkom. 
Wat my 'n irriteer van die plaaslike musiek bedryf is dat die enigste bands wat baie blootstelling kry, basies kommersiële, bubblegum musiek speel. Ek hou nie van musiek in 'n botteltjie sit nie. Ek wil niemand slegsê nie, maar ek dink musiek moet 'n mens aanraak. 
Ek gaan sing waaroor ek wil sing, en as dit ander ongemaklik maak, dan whatever. Daar ís mense wat na iets meer stimulerend en interessant wil luister - en dit is wat my laat aanhou. 
