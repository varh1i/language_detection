Det er under al kritik, når politiet beskriver de personer, der foreløbigt er sigtet i den opsigtvækkende terrorsag i Danmark, mens advokaterne får mundkurv på af hensyn til de dobbeltlukkede døre.
Og dilemmaet er ikke enestående for terrorsagen, men er noget, der sker gang på gang.
Det siger formanden for Retspolitisk Forening, Bjørn Elmquist.
Politiet i Glostrup har blandt andet beskrevet, hvordan de sigtede har anlagt fuldskæg og er begyndt at komme meget i moskeen.
- Det er unødvendige detaljer, der kan få den brede offentlighed til at tænke, at 'ja, så er der nok noget om, at de er terrorister', siger Bjørn Elmquist.
På den måde er der både fare for at påvirke eventuelt kommende nævninger eller domsmænd og få politikerne til at love stramninger på terrorområdet, mener formanden for Retspolitisk Forening.
Løsningen er i højere grad, ifølge Elmquist, at få domstolene til at reagere, når politiet går over stregen.
Forsvarsadvokaterne for de første fire anholdte i terrorsagen er også utilfredse med, at de ikke blev inviteret med til lørdagens grundlovsforhør.
- Det har forsvarerne ret til i henhold til retsplejeloven, siger Bjørn Elmquist.
