
 
Slakteleder Åge Eriksen (t.v.) og anleggssjef Egil Hestvik ved Gilde Namsos viser en hjertehinne klar til sending. Selve hjertehinnen er et par millimeter tykk og kjennes ut som en litt hard gummiballong.
Hver måned sender Gilde Namsos 400 hjertehinner tatt fra okser til Tyskland. For et par år siden var denslags søppel. Nå redder gårsdagens avfall liv på tyske sykehus.
Det hele begynte i 2002, da kom det en forespørsel til hele norsk kjøttbransje. Den tyske legemiddelfabrikanten Tutogen Medical trengte bein fra storfe. Av beina lages det såkalte bio-implatater, i form av skruer, kiler og splinter. Skruene brukes for eksempel ved lårhalsbrudd. Fordelen er at skruene etter hvert blir en del av kroppen.
Ingen skrapesyke. 
At norske slakterier ble spurt har en enkel forklaring. Norge er et av meget få land helt uten skrapesyke på storfeet. Kjøttbransjen har gode systemer for å kontrollere dyrenes helse, og kan dokumentere at dyrene som brukes har sunne gener i flere generasjoner.
Slakteriet i Namsos hoppet begeistret på utfordringen. De første lårbeina gikk sørover før jul i forfjor. Ganske raskt meldte Tutogen seg igjen. Kunne trønderne selge hjertehinner også?
- De var så fornøyd med oss at de ville ha mer, sier anleggssjef Egil Hestvik.
Hjertehinner kan brukes til så mangt, som til å legge rundt hjerner etter svulstoperasjoner. På barn som fødes med åpen mave pakkes innvollene inn i flak av hjertehinne, det gjør at kroppene kan lege seg selv. Knuste neser kan bygges opp igjen med norsk slakteriavfall.
Å ta ut hjertehinnen krever nøyaktig håndverk. Man skulle tro at det også ble stilt ekstreme krav til hygiene.
- De kravene er allerede så strenge her i landet at vi kunne jobbe videre som før, sier Hestvik.
- Morsomt. 
Men slakterne må lære seg en del spesielle tak for å få hjertehinnen av i sin helhet.
I utgangspunktet ville kunden ha 150 hinner i måneden. Nå er salget oppe i 400, og det øker. Oppdraget gir et årsverk på slakteriet.
- Vi får en grei inntjening, sier Hestvik om lønnsomheten.
- Men det er jo morsomt også, å være med på å redde liv sånn.
- Dessuten gir det hele bedriften en opplevelse av at vi bidrar med noe spesielt, og at noen virkelig setter pris på jobben vi gjør.
