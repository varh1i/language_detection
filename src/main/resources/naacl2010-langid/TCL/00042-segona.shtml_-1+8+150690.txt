
P.G.Palma.
Balears estarà present amb tres espectacles a la VIII edició de la Fira Mediterrània d'Espectacles d'Arrel, que s'inaugura divendres a la localitat catalana de Manresa, on es desenvoluparà fins diumenge, dia 6 de novembre.
En aquest context, la cita, que durant quatre dies reunirà grups provinents de tot l'arc mediterrani, presentarà 80 espectacles i acollirà més de 130 actuacions, un nombre important de les quals són estrenes absolutes i coproduccions. Les Illes contribuiran en aquest programa amb distints espectacles d'esbarjo i musicals, que seran a càrrec dels Ministrils del Consell de Mallorca i les formacions Al Mayurqa i Caponnam.
La formació que lidera l'incombustible Toni Roig, Al-Mayurqa, serà l'encarregada d'obrir el torn de les actuacions balears. Serà divendres, dia 4, a l'envelat que s'ha habilitat a la plaça Porxada. En aquest escenari, a partir de les 23.15 hores, el grup que treballa des del 1994 en la promoció de la música tradicional mallorquina presentarà els temes del seu darrer disc, Amb coherència, que mesclarà amb alguns dels èxits que omplen la seva carrera professional.
Dissabte, dia 5 (a les 18.00 hores), la Taverna de Sant Domènec acollirà l'estrena per a Catalunya de l'espectacle del Joc de Ministrils del Consell de Mallorca. Manresa serà testimoni de la música i les danses que històricament formaven part del seguici d'honor del Gran i General Consell i que des de l'any 2001 va recuperar el Consell de Mallorca. En aquest mateix escenari, diumenge a partir de les 00.30 hores, el grup de folk-rock Caponnam protagonitzarà un recital que també suposa la seva estrena a Catalunya. La banda mallorquina que lidera Lluís Vaquer presentarà els temes que aplega en el seu tercer treball discogràfic. A l'illa d'utopia, títol de l'àlbum, és un treball amb el qual Caponnam posa en escena la faula medieval de Guillem de Torroella, peça singular i valuosa de la mitologia popular de Catalunya.
