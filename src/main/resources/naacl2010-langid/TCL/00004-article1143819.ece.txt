Quake var det første spillet som tok i bruk freelook-kontroll , som innebærer at man ser seg rundt med musen og beveger seg forover, bakover og til siden med tastaturet. Dette er etter hvert blitt standard i alle førstepersonsactionspill, og nå er fjerde installasjon i Quake-serien her.
Brutale strogger. Mens Quake 3 var et rent multiplayer-spill, der man spilte mot andre over Internett, er Quake 4 tilbake som en slags oppfølger til Quake 2. Du spiller en soldat som kjemper i krigen mot de onde, kybernetiske stroggene, der du kastes ut i tumultene fra første stund.
Spillet befinner seg helt til høyre på brutalitetsskalaen, spesielt en scene der du blir tatt til fange av stroggene og blir utsatt for samle-båndskirurgi for å bli "stroggified". Ikke noe særlig for folk med legeskrekk.
Engasjerende og enkelt. Spillet har en engasjerende historie, genren tatt i betraktning. Den er enkel, men dette er action. Med andre ord: lite prat, ikke noe filosofering, god action med avtrekkeren der den hører hjemme, nemlig i bånn. Du får sjelden en pustepause, stroggene er overalt hele tiden.
Det er ikke akkurat nybrottsarbeid som presenteres i her, har du spilt spill av denne typen før, skulle dette være kjent stoff. Du løper inn i ukjente områder og plaffer ned alt som rører på seg med en haug med forskjellige våpen. Likevel, Quake 4 er et voksenspill av den gamle skolen som alle actiontilhengere vil elske. 
Spillet kommer senere til Xbox 360.
