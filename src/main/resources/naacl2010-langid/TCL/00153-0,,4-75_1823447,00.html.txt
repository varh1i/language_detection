
KAAPSTAD. - Pres. Thabo Mbeki het hom gister by die minister van intelligensie, mnr. Ronnie Kasrils, se uitsprake en handelings rondom die krisis in die Nasionale Intelligensie-agentskap (NIA) geskaar.
Mbeki het egter weggeskram daarvan om self kommentaar te lewer oor die verdelings in die NIA, wat skynbaar veroorsaak is deur botsende opinies oor wie Mbeki as president moet opvolg.
Mbeki het gister tydens 'n perskonferensie saam met pres. Festus Mogae van Botswana, in antwoord op 'n vraag aan joernaliste gesê Kasrils het "alles gesê wat gesê moes word".
Kasrils het onder meer aangekondig dat die inspekteur-generaal van intelligensie, mnr. Zolile Ngcakani, tans die onderskeie bewerings ondersoek; dat hy (Kasrils) drie senior beamptes in die NIA - mnre. Billy Masetlha, direkteur-generaal van NIA, Gibson Njenje, sy adjunk, en Bob Mhlanga, NIA se hoofbestuurder - tydelik geskors het; en dat daar op die uiteinde van hierdie ondersoek gewag moet word.
Mbeki het ook gesê mense "moet nie alles glo wat hulle in koerante lees nie".
"Ek ondersteun wat die minister (Kasrils) gesê het," het Mbeki gesê.
'n Storm is in die ANC en NIA ontketen nadat Masetlha, Njenje en Mhlanga geskors is omdat hulle na bewering sonder die nodige toestemming gespioeneer het op mnr. Saki Macozoma, 'n sakeman en vertroueling van Mbeki, en klaarblyklik ook 'n aanspraakmaker op die presidensie.
Die DA het intussen gevra die regering moet sorg dat die wrywing in die intelligensie-gemeenskap nie die werking van die NIA negatief beïnvloed nie.
Adv. Paul Swart, DA-LP, het gister in die Nasionale Vergadering gesê die mandaat van die NIA moet duideliker gedefinieer word sodat die agentskap nie op die ou end 'n bedreiging word vir grondwetlike vryhede nie, in plaas daarvan om die vryhede te beskerm nie.
