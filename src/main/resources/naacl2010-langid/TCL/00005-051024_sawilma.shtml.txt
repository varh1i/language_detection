যুক্তরাষ্ট্রে সামুদ্রিক ঝড় হারিকেন উইলমা ঘন্টায় প্রায় দুশো কিলোমিটার বেগে ফ্লোরিডা অঙ্গরাজ্যে আঘাত করেছে । 
উইলমার প্রকোপে ফ্লোরিডার ব্যাপক এলাকা জুড়ে ঝড়ের সাথে ভারী বৃষ্টি হচ্ছে । 
রাজ্যের পশ্চিমাঞ্চলীয় উপকুলীয় শহর পোর্ট মায়ারস্ থেকে বিবিসির অলিভার কনওয়ে জানাচ্ছেন ঝড়ে বিভিন্ন ধরনের জিনিসপত্রের ভাঙ্গা টুকরো রাস্তাঘাটে এবং বাড়ীর আঙ্গিনায় এসে পড়ছে । বৃষ্টিতে এবং জলোচ্ছাসে রাস্তায় পানি জমে গেছে,এবং সমুদ্র খুবই উত্তাল । 
অনেক বাড়ীতে বিদ্যুত্ নেই । হাজার হাজার মানুষ আগে থেকেই সরকারী বিভিন্ন আশ্রয় শিবিরে চলে গেছে । তবে ফ্লোরিডা কিজ এলাকায় আশ্রয় শিবিরে যাওয়া বাধ্যতামুলক করা হলেও, অনেকে সরকারী নির্দেশ অগ্রাহ্য করে বাড়ীতে রয়ে গেছে । 
স্থানীয় সময় সকাল সাতটার দিকে ফ্লোরিডার পাম বিচ কাউন্টির বোকারাটোন শহরের বাসিন্দা আতিকুর রহমান টেলিফোনে বিবিসিকে বলেন তার বাড়ীতে বিদ্যুত্ চলে গেছে । 
তিনি বলেন বাইরে প্রচন্ড বৃষ্টি এবং ঝড়ে পুরো পরিবার বেশ আতঙ্কে রয়েছে। 
