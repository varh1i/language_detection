NEW DELHI: Pihak berkuasa India menahan reman lebih 150 orang dalam beberapa serbuan ke atas berpuluh-puluh hotel kecil sekitar ibu negara semalam bagi memburu suspek terbabit dalam tiga letupan bom yang meragut kira-kira 61 nyawa di dua pasar sesak. Seramai 188 lain turut cedera. Polis turut mengisytiharkan darurat dan menutup semua pasar utama bandar selepas letupan malam kelmarin. Perdana Menteri, Manmohan Singh mengutuk sekeras-kerasnya serangan terancang yang disifatkannya serangan pengganas. “Letupan ini sengaja dibuat pada masa ini untuk menimbulkan rasa takut ketika musim perayaan. “Kita sememangnya sentiasa berpegang kepada komitmen untuk memerangi keganasan dalam apa bentuk sekali pun,” katanya dalam satu kenyataan ringkas secara langsung di televisyen. Ditanya dalang serangan itu, Manmohan sebaliknya sekadar mengakui wujudnya beberapa petunjuk, tanpa mengulas lanjut. Kerajaan India berdepan tentangan berpuluh-puluh kumpulan militan, khususnya kumpulan pemisah Kashmir yang ada di antaranya menentang proses damai India dan Pakistan. Letupan pertama berlaku jam 5.45 petang di pasar utama New Delhi, Paharanj, meninggalkan kesan darah di jalanan serta serpihan besi. Beberapa minit kemudian, letupan berlaku di bazar popular, Sarojini Nagar dan letupan ketiga di Govindpuri. Serangan itu jelas ditujukan kepada orang ramai yang membeli belah sebelum perayaan Diwali atau Deepavali. Ketua Menteri Delhi, Sheila Dixit menggesa orang ramai mengambil langkah berjaga-jaga. Salah seorang mangsa yang terselamat, Anil Gupta yang mencari sesuatu di celah runtuhan kedai emasnya berkata: ”Apabila saya bangun, keadaan sudah pun panik dengan ramai orang yang berlumuran darah dan menjerit.” Letupan itu berlaku beberapa jam selepas India dan Pakistan memulakan rundingan membuka sempadan di Kashmir bagi melancarkan bantuan makanan, perlindungan dan perubatan kepada mangsa gempa bumi Himalaya yang menyebabkan kira-kira 80,000 orang maut, kebanyakannya di Pakistan. Biarpun berlakunya letupan terbaru itu, Kementerian Luar Pakistan awal pagi semalam berkata dua belah pihak bersetuju membuka sempadan di lima kawasan tertentu mulai 7 November ini. Pakistan turut mengutuk keras serangan terbaru itu. “Serangan di kawasan yang sesak adalah satu perbuatan ganas. Pakistan dan rakyatnya amat terkejut dengan perbuatan jenayah dan bersimpati dengan keluarga mangsa,” kata kenyataan Kementerian Luar Islamabad. – AP 
