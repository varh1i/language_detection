
Nainen oli jäänyt autoon kiinni kengästään. 
Mikkeliläinen nainen loukkaantui sunnuntain vastaisena yönä Mikkelissä raahauduttuaan henkilöauton mukana. 20-vuotiaan naisen vammat jäivät kuin ihmeen kaupalla vähäisiksi. Poliisin mukaan kuljettaja oli humalassa.
Tapaus sattui kolmen jälkeen yöllä Porrassalmenkadulla, jonne seurueen selvä kuski oli auton pysäyttänyt. Kuski poistui autosta, ja nainen jäi istumaan etupenkille ovi auki. Tuolloin kuskinpaikalle hyppäsi yllättäen auton 20-vuotias omistaja. Mies käynnisti auton ja käänsi sen voimakkaasti vasemmalle, jolloin nainen luisui penkiltä ja jäi ilmeisesti kengästään kiinni autoon.
Kuljettaja pysäytti auton reilun kymmenen metrin ajon jälkeen, ja ulkopuoliset soittivat poliisit paikalle. Mikkeliläismies puhalsi 1,8 promillea. Poliisi tutkii tapausta törkeänä liikenneturvallisuuden vaarantamisena ja törkeänä rattijuopumuksena.
Nainen pystyi raahautumisen aikana suojaamaan päänsä ja myös välttämään takarenkaan alle joutumisen.
Poliisin mukaan nainen ei saanut vakavia vammoja. Hän pääsi pois sairaalasta jo aamuyöllä. 
