Financial Times на першій сторінці пише про результати вчорашнього аукціону в Києві. Найбільший світовий виробник сталі Mittal Steel виграв аукціон з продажу українського комбінату "Криворіжсталь" по тому, як запропонував за нього ціну 4 мільярди 800 мільйонів доларів на приватизаційному конкурсі, що транслювався на телебаченні, аби показати відкритість України іноземним інвеститціям. 
Запропонована Мітталом ціна, яку підштовхнуло вгору змагання з його архисуперником, базованим у Люксембурзі Arcelor, майже вдвічі перевищила ринкову ціну "Криворіжсталі". Це найвища ціна за одну приватизаційну угоду, яку отримала досі котрась із пострадянських держав.
Financial Times цитує аналітиків, які кажуть, що вища прогнозованої ціна включає значну надбавку за стратегічну вартість комбінату "Криворіжсталь", адже гіганти сталеливарної промисловості намагалися, за висловом газети, залишитися на гребені хвилі глобальної консолідації. Представник однієї консалтингової фірми Род Беддовз вважає, що переможці конкурсу переплатили за український комбінат. 
На противагу цій думці газета наводить позицію власника Mittal Steel Лакшмі Міттала, який каже, що за "Криворіжсталь" заплатили добру ціну, бо "це остання велика приватизація в європейській сталеливарній промисловості, а сам комбінат - один з небагатьох вертикально інтегрованих: має поклади залізної руди і сам себе забезпечує коксом".
В іншій статті - вже в діловому додатку - Financial Times пише: "Аукціон українського сталеливарного комбінату приносить несподіванки". А підзаголовок розтлумачує, про які такі сюрпризи йдеться: ціна, яку Міттал погодився заплатити за Криворіжсталь, встановлює нові стандарти вартості для українських активів. Репортаж супроводжується фото, на якому президент і прем'єр-міністр України спостерігають за перебігом аукціону. 
Financial Times yже на початку зазначає, що практично нічого на вчорашньому приватизаційному аукціонi не відбувалося за планом. Аукціон проводився в невеликій кімнаті Фонду державного майна, де були присутні більшість його керівників за винятком голови фонду Валентини Семенюк, яка потрапила до лікарні, як повідомила прес-служба, з високим артеріальним тиском. Пані Семенюк, представниця Соціалістичної партії, яка входить до урядової коаліції президента Ющенка, але виступала проти рішення приватизувати "Криворіжсталь". Згодом Валентина Семенюк заявила про свою відставку. 
Не було в залі аукціону і президента Ющенка, хоча він разом iз прем'єром Єхануровим пройшов повз пікет Компартії і зайшов до приміщення фонду. Натомість, під одним з вікон - якраз навпроти столу Міттала - сиділа Юлія Тимошенко, колишня прем'єр, яка своєю присутністю намагалася продемонструвати, що хоч її і звільнили минулого місяця, вона однаково причетна до продажу. 
Financial Times також переповідає динаміку аукціону. На самому початку змагання точилося між представниками Arcelor і українською компанією з російським капіталом Smart Group. Останні щоразу, як піднімали свою картку, пирскали, немов вони знали щось таке, чого не знають інші. Весь цей час представник Mittal Steel поводився, немов торги його взагалі не цікавлять. Лише коли пропозиція Arcelor досягла позначки 3 мільярди доларів, а Smart Group почали справляти враження подивованих, Mittal долучився до торгів. І вже після цього аукціон перетворився на тривалий пінґ-понґ між Мітталом і Арселором, кожен з яких щоразу підвищував ціну на 20 мільйонів доларів. Арселор відмовився від подальшого змагання, коли пропонована ціна досягла 24 мільярди 200 мільйони гривень.
Разом із продажем минулого тижня банку Аваль за понад мільярд доларів австрійському Raiffeisen International приватизація "Криворіжсталі" встановлює новий ціновий поріг для українських активів. Комбінат оцінювали традиційниими методами - пише Financial Times, цитуючи фірму Dragon Capital. Ринкову ціну "Криворіжсталі" встановили в обсягах, на 16% нижчих від ціни, яку отримала Туреччина від нещодавнього продажу свого сталеливарного комбінату Ердемір. На думку фахівців, аукціон у прямому телеефірі справді мотивує учасників пропонувати найвищі ціни.
