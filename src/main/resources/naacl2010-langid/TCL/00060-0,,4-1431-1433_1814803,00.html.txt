
ONS stap deur Halifax se strate. Kosie sit op my skouer soos 'n papegaai. Hy tuur in die verte. "Ek wil huis toe," sê hy. "Subiet. Dadelik. Op die daad."
"Wag nou, Kosie. Wag nou." Ons is nog in Nova Scotia. Maar ek kan aan Kosie se somber aura sien dat hy genoeg gehad het van Kanada.
"Ek verlang na vele dinge. Dis nou walvistyd op Hermanus en ek kan nie wag om die walvisse te sien buitel nie. En naby Hermanus is daar die lieflike Arabella Sheraton wat so 'n oulike ontwerp het. Dit herinner aan 'n AGS-kerk, weet jy. Ek is seker 'Ora Joubert sal hieroor 'n lesing kan hou wat die een oor Toskaanse huise sal verduister."
"Kosie, ek sal jou moet insmokkel in my tas, maar jy besef dat indien 'n doeanebeampte my tas oopmaak en jou ontdek, dan sal ons albei in diep moeilikheid wees. Miskien moet jy eerder agterbly en jou digbundel hier klaarmaak."
"Ek gaan Kosie-blues publiseer op LitNet (www.litnet.co.za) sodat die hele volk dit kan lees. Etienne van Heerden het ook vir my 'n reisrubriek aangebied, "Pootuit", maar ek sal nog moet sien of ek werklik my diepste gevoelens met almal wil deel. Dit is so grandioos goedkoop wanneer skrywers en faux-skrywers 'n rubriek behartig en hul hipertrofiese ego's en hoekerige opinies aan ons opdring. 'n Skrywer moet soos 'n geheime agent wees, soos 'n Greta Garbo . . . "
"Hoe bedoel jy, Kosie?"
"Toe ek Kosie-blues beginne skryf het en begin wonder het oor 'ex unguine potem' met daardie ragfyne beeld 'die poot dui al die dier aan', het ek menige literator laat weet dat my gedigte vir hulself sal praat. Elke litotes - kyk, ek is die fyn beoefenaar van die sagte stelling weens my harige pootjies - moet vir sigself spreek. Elke interteks is fyn, fyn geweeg op die skaal van die letterkundige invloed. "Net soos wat jy nie 'n pampoen met 'n skorsie kan vergelyk nie, presies, presies net so werk die beheer en balans van beelde in 'n gedig."
"Verduidelik vir ons een van jou gedigte, Kosie, asseblief."
"Jy weet ek doen dit nie graag nie, maar nou ja, ek gaan nou 'n gedig vir jou opsê: 'Selfportret van Kosie (met hoed)'
In 'n fiktiewe brief aan Constantijn Huygens "die meeste ende die natureelste beweechgelickheyt"
Ek slaap deur die rus
van die ryme gesus,
ongesien, ongehoord,
beslis nie ongelees
saam met Jan F. Celliers!
Met my gedigte onder my blad
weet ek: van verlies kan geen leser
alleen leef nie, meen 'n kwispelende
kritikus
(sy eselskakebeen, daargelaat!),
maar ek, Kosie Kampioen weet:
verlore, versmade, verdrietige
mens
(my voete loop na Wellington,
maar ek gaan aspres toe)
wriemelend, draaiend, digtend
in 'n ronde, swart vraagteken.
Wat weet u, o plankeslaner,
van die pyn wat vreet
aan Kosie Harmenszoon van Pijn
hier in 'n soetkys bedompig?
"O, Kosie, dis absoluut fantasties hoe jy indig teen die pyn wat vreet aan jou hart!"
"Ja, die volgende vers is eintlik deur my geïnspireer . . . weet jy, mense lag as 'n mens te veel pote het. Dis nou maar so." Hy dra nog 'n gedig voor:
Vat jou goed en trek, Ferreira!
Vat jou goed en trek, Ferreira!
Kosie met die duisendpoot!
Vat jou sweep en slaan jou perdjie,
Kosie met die duisendpoot!
Swaar dra, al aan een kant swaar
dra!
Moeg gereis deur Kanada, my bra.
Kosie Ferrreira
Môre is daar glo 'n internasionale byeenkoms van taptoe. Ek sien al vir Kosie in 'n Skotse rokkie. "Beat the devil's tattoo!" lui die spreekwoord. 
Bronne: H.J. Snyman: Mirakel en Muse. Perskor, Johannesburg. 1983. D.J. Opperman: Kleuterverseboek. Tafelberg, Kaapstad. 1968.
