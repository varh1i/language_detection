مراجع قضائی آمريکايی می گويند يک مرد افغان به نام بازمحمد که ادعا می شود سرکرده يکی از شبکه های بزرگ قاچاق مواد مخدر بوده و با طالبان پيوند داشته به آمريکا مسترد شده است. 
اين نخستين مورد استرداد يکی از شهروندان افغان به آمريکا است.
بازمحمد متهم به سرکردگی يک کارتل بين المللی است که مسئول انتقال بيش از 25 ميليون دلار هروئين به آمريکا و ساير کشورها شناخته می شود.
همچنين ادعا می شود که او فروش هروئين در آمريکا را بخشی از "جهاد" عليه آن کشور اعلام کرده است.
باز محمد که 47 سال دارد خود را بيگناه می داند اما در صورتی که دادگاه او را گناهنکار بشناسد با مجازات حبس ابد روبرو خواهد شد.
'پيام روشن'
باز محمد با دو مورد اتهام "توطئه برای نقض قوانين مربوط به مواد مخدر آمريکا " روبروست که به سالهای پس از 1990 ميلادی مربوط می شود.
براساس کيفرخواستی که به دادگاه فدرال شعبه منهتن در نيويورک تسليم شده، بازمحمد مزارع خشخاش در ولايت ننگرهار افغانستان را تحت کنترل داشته و پس از توليد هروئين از ترياک، آن را به آمريکا ارسال می کرده است.
همچنين ادعا می شود که او به اعضای شبکه قاچاق تحت فرمان خود گفته است "فروش هروئين در آمريکا جهاد است زيرا با اين کار، پول آمريکاييها را از چنگشان درمی آوريم و در عين حال هروئينی که می فروشيم آنها را می کشد."
مراجع قضائی که مراحل تحقيق را در پرونده بازمحمد به عهده داشته اند می گويند که او تماس نزديکی با حکومت طالبان داشته که چهار سال پيش با حمله تحت فرماندهی آمريکا از قدرت ساقط شد.
آلبرتو گونزالس، دادستان کل آمريکا استرداد بازمحمد به افغانستان را "گامی تاريخی در همکاری با مردم اين کشور برای پايان دادن به تهديد مضاعف تروريسم و مواد مخدر" خوانده و اين اقدام را "حاوی پيامی روشن برای سرکردگان شبکه های قاچاق در سراسر جهان" دانسته است.
به گفته او، "کسانی که می کوشند زندگی آمريکاييها را ويران کنند به سزای عمل خود خواهند رسيد."
اما بازمحمد در دادگاه در مقابل کليه اتهامات اعلام بيگناهی کرده و از طريق مترجم خود گفته است: "من بيگناهم."
جلسه بعدی دادگاه چهاردهم نوامبر برگزار خواهد شد.
