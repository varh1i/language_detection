Sikiliza Dira ya Dunia
Duru za serikali kusini mwa nchi ya Urusi mjini Nalchik zimesema kuwa zaidi ya watu sita wameuawa katika mfululizo wa mashambulio yaliyotekelezwa na wapiganaji waliojihami kwa silaha.
Wapiganaji hao walishambulia majengo ya serikali na vituo kadhaa vya polisi.
Kwa mujibu wa mjumbe maalum wa Rais Putin Dmitry Kozak raia 12 na maafisa watano wa polisi ni baadhi ya watu waliofariki katika eneo la Kabardino-Balkariya.Maafisa wengine wanasema kuwa takriban wapiganaji hamsini pia wamepoteza maisha yao. 
Mjumbe huyo wa Rais Putin aliongeza pia kuwa idadi ambayo haijulikani ya mateka wanazuiliwa katika kituo kimoja cha polisi na operesheni ya kuwaokoa inaendelea.Waasi wa kiChechen wanaomuunga mkono kamanda Shamil Basayev wamekiri kutekeleza shambulio hilo katika mtandao. 
Kulingana na mwandishi wa BBC aliye Moscow,mji wa Nalchik sasa umefungwa na majeshi ya kulinda usalama kutoka wizara ya mambo ya ndani.Eneo la Kabardino--Balkariya vilevile jumuiya nyingine kaskazini mwa Caucasus yamekumbwa na ongezeko la ghasia katika miezi ya hivi karibuni huku wanajeshi na mashirika ya kudumisha sheria yakishambuliwa.
---*-*-*---
Msaada wa helikopta Pakistan
Msaada wa dharura wa helikopta umetolewa na afisa wa ngazi za juu wa Umoja wa Mataifa anayehusika na misaada Jan Egeland aliyezuru eneo la Kashmir linalomilikiwa na Pakistan kufuatia mkasa wa tetemeko la ardhi uliosababisha vifo vya yapata watu alfu 25.
Bwana Egeland alisema kuwa kunahitajika kwa uchache mara tatu ya idadi ya helikopta zilizoko ili kuhakikisha kuwa shughuli ya usambazaji na utoaji misaada inaendelea vizuri.
Utata vijijini
Bwana Egeland aliongeza pia kuwa makundi ya utoaji misaada katika vituo vilivyoundwa yanafanikiwa kutoa misaada lakini kushindwa kupeleka chakula na hema katika maeneo ya vijijini yaliyo mbali.
Aliaambia BBC kuwa anataraji kufanya mkutano wa wafadhili wa dharura mjini Geneva,Uswisi wiki ijayo ili kuchangisha pesa kwa waathiriwa wa mkasa huo.
---*-*-*---
Meli nyingine yatekwa Somalia
Wapiganaji nchini Somalia wameteka meli nyingine ya pili ya Umoja wa Mataifa inayobeba shehena ya msadaa wa chakula saa 24 baada ya chombo kama hicho kutekwa na maharamia.Meli hiyo ilikuwa imeshapakua karibu nusu ya shehena yake ya chakula katika bandari ya kusini ya Merka wakati maharamia hapo walipoivamia. 
Meli hiyo ya MV Miltzow na mabaharia wake kumi ililazimishwa kuondoka kwenye bandari hiyo.Shirika la Chakula Duniani la Umoja wa Mataifa WFP lililokodisha meli hiyo linafikiria kusambaza msaada wa chakula kwa kutumia safari za barabara kwasababu ya hali mbaya ya usalama katika eneo hilo.
Kulingana na mwandishi wa BBC katika eneo hilo uamuzi kama huo utagharimu shughuli yote hiyo pesa nyingi wala hakuna uhakika wa kuweko kwa usalama.
Serikali ya Kenya siku ya Jumatano ilianzisha uchunguzi kujua iwapo baadhi ya wabunge wa serikali ya muda Somalia wamehusika na utekaji wa meli hizo zilizosajiliwa nchini Kenya.Maafisa wa ubaharia wameelezea bahari ya Somalia kuwa hatari zaidi ulimwenguni.
