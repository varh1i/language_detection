
  Mae pobl fusnes yr ardal yn poeni am effeithiau ar yr economi leol 
Ni fydd newid yn y penderfyniad i droi enw tre Dingle yn An Daingean, medd Gweinidog Gaeltacht Iwerddon. 
Dywedodd Éamon Ó Cuív na fyddai pleidlais leol ar y mater yn cyfri ac na fyddai newid yr enw i'r fersiwn Saesneg yn gyfreithlon. 
Y rheswm am hyn, meddai, oedd na allai tre yn y Gaeltacht gael enw Saesneg oherwydd Deddf Ieithoedd Swyddogol 2003. 
Mae rhai wedi beirniadu agwedd y gweinidog. 
"Y trueni yw nad yw'r gweinidog yn sylweddoli fod yr oes bresennol yn wahanol i un ei dad-cu," meddai John Moriarty o Hyrwyddo Rhyngwladol Dingle. 
"Ni ddylai wthio ei arwyddion uniaith Gwyddeleg i lawr ein gyddfau dwyieithog." 
Pasiwyd deddf ym Mawrth i hybu'r Wyddeleg yn rhannau gorllewinol y Weriniaeth a newidiodd yr enw Dingle i An Daingean wedi penderfyniad Mr Ó Cuív. 
Ond penderfynodd Cyngor Sir Kerry y dylai trigolion y sir bleidleisio a ddylid ailgyflwyno'r enw Saesneg.
Mae ardaloedd y Gaeltacht, lle mae'r iaith yn cael ei siarad yn swyddogol, yn cynnwys rhannau gorllewinol siroedd Cork, Donegal, Galway, Kerry a Mayo a'r ynysoedd cyfagos.
Er bod y rhan fwyaf o drigolion Dingle yn siarad ac yn cefnogi'r Wyddeleg, mae rhai wedi dweud y gallai newid yr enw "ddrysu ymwelwyr". 
