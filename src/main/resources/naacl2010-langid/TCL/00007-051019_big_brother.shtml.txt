Στην Ολλανδία, το γνωστό «ριάλιτι» Big Brother έθεσε νέα όρια στην τηλεόραση, με την ζωντανή προβολή μιας γέννας μέσα από το «σπίτι» του «Μεγάλου Αδελφού». 
Σε ένα ειδικά διαμορφωμένο δωμάτιο και κάτω από αυστηρούς τηλεοπτικούς κανονισμούς, που επέβαλε η κυβέρνηση στη Χάγη, η διαγωνιζόμενη Τάνζια έφερε στον κόσμο, μέσα στο στούντιο του «ριάλιτι σόου» ένα κοριτσάκι. 
Η Τάνζια ελπίζει τώρα ότι οι εικόνες από τη γέννηση της κόρης της θα της χαρίσουν τη νίκη και το χρηματικό έπαθλο των 400 χιλιάδων δολαρίων. 
Πάντως η κοινή γνώμη της Ολλανδίας δεν φαίνεται να έχει συγκινηθεί από το εγχείρημα του τηλεοπτικού καναλιού Τάλπα.
Η Τζόσελιν Σαβάνα γεννήθηκε στο στούντιο του Big Brother, ενώ οι κάμερες εστίαζαν κυρίως στο πρόσωπο της μητέρας της και στις κινήσεις της μαίας. Όμως το τηλεοπτικό δίκτυο Τάλπα κατηγορήθηκε για εκμετάλλευση της διαδικασίας του τοκετού προκειμένου να αυξήσει τα ποσοστά τηλεθέασης. 
Τον περασμένο μήνα η κυβέρνηση της Χάγης αποφάσισε ότι το μωρό, το οποίο θα παραμείνει στο σπίτι του «Μεγάλου Αδελφού», δεν θα πρέπει να καταγράφεται από τις κάμερες, καθώς αυτό θα συνιστούσε παραβίαση της νομοθεσίας περί παιδικής εργασίας. 
