Советот за безбедност на Обединетите нации го поддржа предлогот за почнување преговори за иднината на Косово - српската покраина која од воената интервенција предводена од НАТО во 1999, е под управа на Светската организација.
Администраторот Сорен Јесен Петерсен рече дека сега е јасно оти постои меѓународен консензус - дека сегашната неменлива состојба на покраината е веќе неодржлива.
Дадена е целосна поддршка на , како што се вели, политички процес кој би водел кон мулти-етничко и демократско Косово.
Генералниот секретар Кофи Анан рече дека може да се очекува, тој набрзо да именува специјален претставник кој ќе ги надгледува преговорите.
Нашиот дописник од Њујорк вели дека никој не ја потценува тежината на поставената цел.
Етничките Албанци инсистираат на независност, додека српското малцинство не сака Србија да се откаже од суверентитетот врз покраината. 
Специјалниот пратеник на Обединетите Нации за Косово, Каи Еиде, пред Советот за безбедност рече дека тој искрено верува оти дојде времето за почеток на расправата за иднината на Косово. 
Тој рече дека одложувањето на таквите разговори нема да водат кон напредок во исполнувањето на веќе поставените стандарди, како што е создавањето демократски институции, заштитата на малцинстава и владеење на правото.
Но, Еиде предупреди дека во текот на преговорите треба да биде направен секој напор за соединување на двете страни и оти во процесот не треба да се брза. 
Иднината на Косово останува спорно прашање - етничките Албанци бараат целосна независност, додека српското малцинство сака да остане дел од Србија и Црна Гора. 
Српскиот премиер Воислав Коштуница пред советот рече дека иднината на земјата, регионот и Европа ќе зависи од праведно и одржливо решение за Косово.
Како е на Косово?
Пронаоѓањето на тела на 35 косовски Албанци на крајот од деведесеттите крај селото Рачак беше капката која ја прелеа чашата, по што наскоро, бомбите на НАТО го окончаа српското владеење на Косово. 
Во локалната џамија секој верник е роднина на некој од убиените.
За Рамиз Имери тоа беше неговиот син. 
Рамиз денеска не е расположен за компромис со Србите околу иднината на Косово.
Пред дури и да проговориме со Србија, вели тој, мора да се прифати независноста на Косово. 
Дури тогаш може да го средиме минатото. 
На час возење од Рачак, британски бригадир зборува на крајот од изградбата нови домови за српските бегалци кои се вратија на Косово за прв пат по шест години. 
Една од нив е Стана Градиќ, која вели дека е пресреќна што е дома. 
Но, се смрачува по прашањето како ќе се чуствува идната година, доколку Косово добие независност. 
„Нема да останеме тука", вели таа, „ќе се спакуваме и ќе заминеме".
„Зацементирани" ставови
Во главниот град на Косово, Приштина, политичката температура расте. 
Ѕидовите се полни со графити кои повикуваат на бојкот на преговорите. 
Но, преговорите ќе се случат, при што петчлениот косовски тим зазема цврста линија. Негов член е и Ветон Сурои.
Дали за независноста на Косово може да се преговара?
- Не, бидејќи таа е во интерес на народот - вели Сурои.
Вкопување има и во Белград. 
Министерот за Косово, Санда Рашковиќ Ивиќ вели дека независноста би можела да предизвика етнички судири во остатокот од регионот.
- Независноста на Косово за албанските екстремисти ќе биде знак за натамошни барања на југот од Србија, источните делови на Црна Гора, западните делови на Македонија и на северот од Грција - вели Ивиќ.
Странските претставници на Косово се растревожени што ниту српското ниту албанското водство не ги подготвуваат нивните народи за она што ќе бидат болни отстапки од двете страни. 
Странците ќе диктираат услови?
Немањето заедничка основа, значи дека странските сили ќе ги постават условите на која и да се спогодба. 
Човекот одговорен за Косово е шефот на мисијата на Обединетите Нации, Сорен Јесен Петерсен.
- Разговорите за статусот ќе бидат засновани на водечки принципи. 
Поделба на Косово ќе нема. Нема да има враќање на состојбата пред март '99. Нема да има Унија на Косово со соседните држави. 
Потребна е заштита на малцинствата. Прво нешто што властите на Косово ќе треба да го сторат ќе биде да побараат продолжено присуство на НАТО - вели Петерсен.
Старецот во џамијата во Рачак не размислува многу за тие принципи.
- Србите ми го убија синот и никогаш нема да ги сакам - вели Сулејман и додава :
- Но земјите кои не спасија, како Америка и Британија, велат дека мора да живееме со нив.
Не е многу охрабрувачки, но добро е колку што може да биде во вакви услови.
