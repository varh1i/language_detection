Премиерите на Македонија и на Албанија, Владо Бучковски и Сали Бериша, денеска имаа средба во Скопје. 
Македонија и Албанија имаат блиски ставови во врска со решавањето на конечниот статус на Косово. 
Ова е заедничкиот став соопштен по денешната средба Бучковски-Бериша во Скопје. 
Албанскиот премиер, Сали Бериша, по средбата со македонскиот премиер Владо Бучковски изјави дека решавањето на статусот на Косово треба да се раководи од принципот на почитување на сегашните граници на Балканот, вклучувајќи ги и постојните граници на Косово. 
Премиерот Бериша рече дека статусот на покраината не го одредува Тирана, туку косовските власти со помош на меѓународната заедница. 
Албанскиот премиер додаде дека дијалогот меѓу Приштина и Белград треба да продолжи за сите останати проблеми, освен за статусот на Косово.
Македонскиот премиер Бучковски рече дека во врска со решавањето на статусот на Косово има блиски ставови со премиерот Бериша:
„Било какво евентуално решение кое ќе води кон независност на Косово нема да предизвика промена на границите и решението за финалниот статус нема да се движи надвор од постоечките граници" - изјави премиерот Бучковски.
Премиерот Бучковски неделава имаше средба и со косовскиот премиер Бајрам Косуми на која уште еднаш го повтори ставот дека конечниот статус на Косово не треба да влијае на територијалниот интегритет и на суверенитетот на Македонија. 
Серијата средби со премиерите од регионот Бучковски ги остварува пред неговата посета на Вашингтон, каде што со американскиот претседател Џорџ Буш ќе разговара за иднината на балканскиот регион.
