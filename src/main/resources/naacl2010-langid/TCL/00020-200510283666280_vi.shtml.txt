
Popin supertähti Robbie Williams ja häntä Suomessa edustava levy-yhtiö EMI Finland vaativat korvauksia tv-ohjelma Idolsin mainoksesta. 
Levy-yhtiön mukaan MTV3:lla ja Subtv:llä nähdyissä mainoksissa on käytetty luvatta Williamsin kappaletta Let Me Entertain You. 
EMI Finland jätti asiaa koskevan korvauskanteen Helsingin käräjäoikeuteen viime viikolla.
- Vaadimme tekijänoikeuden loukkaamisesta yhteensä 200 000 euron hyvitystä ja vahingonkorvausta. Sekä taiteilija että levy-yhtiö ovat oikeutettuja saamaan korvauksia, linjasi kannetta oikeudessa ajava asianajaja Tapio Susiluoto.
Robbie vastustaa Idolsia
Hänen mukaansa haasteessa on merkitty vastaajiksi MTV Oy sekä mainoksen toteuttanut mainostoimisto Kuubi Oy. Sen sijaan Idols-ohjelman suomalaiset tuotanto-oikeudet omistavaa Fremantle Oy:tä ei ole merkitty haasteessa vastaajaksi.
- Käsittääkseni tilanne on monen sattuman summa. Kukaan ei ollut huolehtinut luvan hankkimisesta Williamsin musiikin käyttämiseen. Lupaa ei kylläkään olisi todennäköisesti saatu, sillä Robbie Williams ei hyväksy Idols-kilpailun konseptia, Susiluoto taustoittaa.
Harvinainen tapaus
Hänen mukaansa on varsin harvinaista, että Suomessa edetään käräjille musiikin luvattomasta käytöstä mainoksessa. Asianajajan mieleen tulee vuoden 1984 niin sanottu Kivikasvot-tapaus, jolloin Tankerous Love -kappaleen luvatonta käyttöä puitiin korkeimmassa oikeudessa asti.
- En kuitenkaan muista, että Suomessa olisi aiemmin käytetty luvatta kansainvälisen artistin kappaletta mainoksessa.
Susiluoto arvioi, että kiistan suullinen käsittely Helsingin käräjäoikeudessa alkaa vasta ensi vuoden puolella.
Kiistasta kertoi Ilta-Sanomat perjantaina.
