
Hagnaður Straums-Burðaráss Fjárfestingarbanka nam 14,1 milljarði fyrstu 9 mánuði ársins en var 6223 milljónir króna á sama tímabili í fyrra og hækkar því um 127%. Hagnaður eftir skatta á þriðja ársfjórðungi nam 6473 milljónum króna, jókst um 107% milli ára.
Í tilkynningu er haft eftir Þórði Má Jóhannessyni, forstjóra, að samruni Straums og Burðaráss efli bankann. Verðmæti hlutabréfaeignar bankans hefur vaxið í kjölfar samrunans og er afkoma hennar sé mjög góð. Bankinn hafi nýverið gengið frá sölu á öllum hlutum sínum í Icelandic Group, Keri og Eglu og fyrir liggi opinbert tilboð í allt hlutafé í Skandia sem bankinn hefur samþykkt fyrir sitt leyti. Framundan sé áframhaldandi uppbygging á fjárfestingabankastarfsemi innanlands sem utan og styrki samruninn þau markmið enn frekar.
Hagnaður bankans fyrir skatta fyrstu níu mánuðina nam 16.742 milljónum króna og er það 122% aukning frá fyrra ári. Hagnaður á hlut á fyrstu níu mánuðum ársins var 2,08 krónur og hækkar um 38% frá sama tímabili í fyrra.
Hreinar rekstrartekjur frá áramótum námu 18.278 milljónum króna og jukust um 130% frá fyrra ári. Rekstrarkostnaður sem hlutfall af hreinum rekstrartekjum var 3,9% á fyrstu níu mánuðum ársins og hreinar rekstrartekjur sem hlutfall af heildareignum 7,7%
Arðsemi eigin fjár eftir skatta var 29,9% á fyrstu níu mánuðum ársins sem gerir 41,7% arðsemi eigin fjár á ársgrundvelli.
Heildareignir bankans námu 234.403 milljónum króna en voru 89.644 milljónir króna í árslok 2004 og hafa því vaxið um 161% frá áramótum. Eigið fé var 105.448 milljónir króna í lok þriðja fjórðungs og hefur aukist um 225% frá áramótum. Eiginfjárhlutfall á CAD-grunni var 18,1%, þar af A-hluti 15,6%
Útlán til viðskiptamanna námu 46.304 milljónum króna og hafa útlán vaxið um 83% frá áramótum. Lántaka bankans nam 67.675 milljónum króna í lok þriðja fjórðungs og skuldir við lánastofnanir voru 43.673 milljónir króna.
Tilkynning Straums-Burðaráss
