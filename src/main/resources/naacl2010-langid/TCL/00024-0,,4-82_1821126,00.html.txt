
TYDENS 'n onlangse onderhoud met die aktrise Lika van den Bergh op die kykNET-program Saterdagnag het my mond behoorlik oopgehang. En nee, dit was nie vir die skoonheid van die lieflike Lika nie, maar vir haar Engelsheid!
Terwyl die aanbieder van die program deurgaans sy vrae in Afrikaans aan haar gestel het (dit is immers 'n Afrikaanse program op 'n Afrikaanse kanaal), het Van den Bergh, ná 'n paar aanvanklike woorde in Afrikaans, telkens oorgeslaan na Engels.
Waar sou me. Van den Bergh so verengels het, wonder ek. Sou dit wees dat twee van ons voorste Afrikaanse persoonlikhede, naamlik Regardt van den Bergh en Jana Cilliers, hul dogter Engels grootgemaak het? Ek wil dit amper nie glo nie. Of het die verengelsing dalk tydens haar studie aan die Universiteit van Kaapstad plaasgevind? (Soos dit deesdae op Stellenbosch se kampus "klink", sou die verengelsing seker ook hier tydens haar studie kon plaasvind!)
Mens kan natuurlik ook nie die moontlikheid uitsluit dat sy haar Engelse klankie hier in die Boland, tydens die verfilming van die nuwe M-Net-reeks Known Gods, verwerf het nie, want die draaiboek van laasgenoemde is mos uitsluitlik in Engels geskryf. Hiervan gepraat, waarom kon M-Net nie ook in die geval van Known Gods, soos wat met die nuwe reeks Binnelanders die geval is, die sogenaamde "T-opsie" gekies het nie?
In Binnelanders, soos deesdae in omtrent elke denkbare Afrikaanse program, word Afrikaans met Engels vermeng. As 'n mens moet ag slaan op wat in Known Gods gebeur, praat al wat leef en beef in die Stellenbosch-omgewing net Engels! Waarom kon van die karakters, byvoorbeeld Hermien Liebenberg en haar seun, of die Horing-gesin, nie maar Afrikaans gepraat het nie? Dit sou hierdie goeie en visueel ongelooflike storie soveel meer geloofwaardigheid gegee het.
Waarom moet net Afrikaanse TV-programme en -kanale (MK89 op DStv is 'n goeie voorbeeld hiervan) 'n meertalige karakter hê, maar andersom gebeur dit bitter selde? In dié opsig weerspieël Afri?kaanse TV baie meer getrou die meertalige werklikheid van ons land, en dit is waarskynlik soos dit hoort.
GERHARD VAN WYK Stellenbosch 
