Et strømnedbrud på TDC's central i Borups Allé, København, fredag morgen, førte blandt andet til, at kabel-tv blev afbrudt over hele landet. Nedbruddet førte også til nedsat kapacitet på telefoni og datatrafik til og fra udlandet, nedsat kapacitet i ATM- og ADSL-net samt nedsat kapacitet på mobilnettet i Storkøbenhavn.
Strømafbrydelsen opstod, da nødstrømsanlægget på centralen, der er en af TDC's vigtigste, gik ned. Den seneste uge har centralen kørt på nødstrøm efter en brand forrige fredag i en af hovedelinstallationerne. Tidligt fredag stoppede dieselgeneratorerne af ukendte årsager, og inden det var lykkedes teknikerne at få generatorerne i gang igen, løb også nødbatterier tør for strøm, oplyser TDC.
Ved ni-tiden fredag morgen var de fleste systemer genetableret, mens teletrafik til og fra centralen ventedes normal i løbet af formiddagen.
