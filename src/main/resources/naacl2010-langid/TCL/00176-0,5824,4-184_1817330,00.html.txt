
WIE is ons eintlik? Die Freiburgse politiek-wetenskaplike Theodor Hanf, bekend vir jare lange navorsing oor groepspersepsies in samelewings vol konflik, sê dat hy dit nie juis verhelderend vind om terme soos etnisiteit, volk, nasie of afstamming te gebruik nie, maar eerder van gemeenskappe praat. En wat is 'n gemeenskap? Dis mense wat vanweë welke moontlike rede ook al, welke "kulturele merkers" ook al, in ánder se oë iets met mekaar in gemeen het! 
Die angel van dié insig skuil natuurlik in die woorde "in-die-oë-van-die-ander"! Of ons dit wil weet, of nie - en hoe dikwels wil mense dit nie hoor of weet nie! - ons is wie ons is in die oë van ánder, selfs méér as in ons eie oë! Ons kan hóé beweer dat ons nie almal so is nie, nie deel was nie, nie geweet het nie, nie daarby tuishoort nie - ons bly wat ons is in die oë van ander! Ons kan sê, doen, ontken en ons gedra soos ons wil, maar ons is wat ons is in ánder se oë!
Natuurlik - en genadig! - is dit nie die volle waarheid nie. Maar dat daar iets waars skuil in dié perspektief, dié wetenskaplike aanpak, staan eweneens vas. Dit geld groepe én individue. Die vraag wie ons waarlik is, ook as individue, persone, het altyd narratiewe antwoorde. Die vraag wie iemand is roep om vertelling, herinneringe, verhale - en die belangrikste van dié verhale kan ons nie oor onsself vertel nie, al wil ons hoe graag. Ons is méér as die brute historiese feite van ons lewensloop. Ons is wie ons in die oë van ander is, hoe hulle ons beleef, onthou, oor-vertel - ons gesinslede, familie, vriende, kennisse, kollegas, teenstanders, vyande. Ons is wie ons is in hul oë, harte, verhale, in hulle onthou en hulle herinnering. Ook volgens diepsinnige Nuwe Testamentiese motiewe gaan ons die geheimenis van ons eie identiteit eendag uit die mond van ánder aanhoor. - DJS
