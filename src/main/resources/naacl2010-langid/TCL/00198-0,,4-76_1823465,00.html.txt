
NAGPUR. - Die meesterkolwer Sachin Tendulkar se sprankelende 93 lopies het die grondslag gelê vir die oorwinning met 152 lopies wat Indië se krieketspan gister hier oor Sri Lanka behaal het.
Dit was die eerste van sewe wedstryde in die eendaagse reeks. 
Tendulkar se aggressiewe kolfbeurt het Indië tot 350/6 in 50 boulbeurte aangespoor.
Sri Lanka is daarna in 35.4 beurte vir 198 uitgeboul.
Dit was Tendulkar se eerste wedstryd vir Indië in langer as ses maande. 
Dit was die langste onderbreking in sy loopbaan van 16 jaar.
Sanath Jayasuriya (27) en Kumar Sangakkara (43) het 'n flinke vennootskap van 64 lopies om die tweede paaltjie vir Sri Lanka aangeteken. 
Daarna was Sri Lanka se aanslag egter daarmee heen toe die draaiers Harbhajan Singh (3/35) en Murali Kartik (3/48) die middelorde verwoes het.
Indië het sy vere begin regskud vir sy groot eendaagse oorwinning toe Sri Lanka op 126/8 gesteier het. 
Die eindkolwer Chaminda Vaas (37*) en die superplaasvervanger, Dilhara Lokuhettige (29), het hul span van verdere vernedering gered.
Indië se grootste oorwinning (met 200 lopies) oor Bangladesj was twee jaar gelede.
In die Wêreldbeker-toernooi in 2003 het Indië sy grootste sege oor Sri Lanka behaal - met 183 lopies.
Tendulkar, die wêreld se voorste lopiemaker wat ook met die meeste honderdtalle in internasionale eendaagse wedstryde spog, het 2 sesse en 9 viere van 96 aflewerings geslaan.
Hy het sy 39ste honderdtal misgeloop nadat hy en die linkskolwer Irfan Pathan 164 lopies (147 b) om die tweede paaltjie gemoker het. 
Pathan se 87 is sy hoogste telling.
Die 32-jarige Tendulkar was goed op pad na sy honderdtal toe hy skitterend agter die paaltjies deur Sangakarra uitgevang is. 
Tendulkar het luierig gedryf na 'n uitswaaier van die naatbouler Fervez Mehroof en Sangakarra moes na regs duik om die vangkans te benut.
Pathan, wat die eerste keer na nommer drie op die kolflys bevorder is, het vir vuurwerk gesorg. 
Hy het 4 sesse en 8 viere van 70 balle geslaan.
Die kaptein, Rahul Dravid (85*), en Mahendra Dhoni (38) het Indië se lopietempo verder laat klim. - (Sapa-AP) 
