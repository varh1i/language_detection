
Nagbabala kahapon si Sen. Mar Roxas sa mala-wakang sibakan sa trabaho sa mga darating na bu-wan kapag hindi nakayanan ng mga negosyante ang epekto ng expanded value added tax (EVAT) sa kanilang negosyo.
Ayon kay Roxas, chairman ng Senate committee on trade and commerce at economic affairs, ang pagpapataw ng 10% VAT sa kuryente ay makakapagdagdag sa gastusin ng mga pabrika at opisina sa bansa kung kaya’t malamang na ikalugi ito ng kanilang operasyon. 
"At the end of the day, then industries that are losing substantial amount of revenue could be forced to trim down its employees and this will inevitably lower government revenues," anang senador.
Sa oras na maimplementa na ang EVAT law, unang mararamdaman ng Pinoy ang pagtaas ng presyo ng langis at kuryente.
Sa kuryente, tinantiya ni Roxas na aabot sa P0.80 centavos per kilowatt hour ang papasanin ng electric consumers kung saan katumbas ito ng dagdag na P167.49 sa billing ng consumers na kumukonsumo ng 200 kwh kada buwan.
Samantala, naniniwala si Sen. Joker Arroyo na sinadya ng Supreme Court na iburo ang temporary restraining order (TRO) sa implementasyon ng EVAT upang makahinga ng ilang buwan ang mga Pinoy sa masamang epekto ng batas na ito.
Duda rin ito sa naghain ng petisyon sa SC kung bakit hindi nila kinuwestiyon ang pagtanggal sa ‘no pass-on provision’ sa nasabing batas gayung ito ang pinakamalakas na argumento para ipawalang-bisa ang EVAT.
Ang ‘no pass-on provision’ sana ang proteksyon ng consumers sa VAT dahil hindi maaaring ipasa sa consumers ng mga kumpanya at professionals ang buwis na kanilang babayaran dahil sila mismo ang magbabayad nito.
Mas mararamdaman ang epekto ng EVAT sa processed foods and goods gaya na lamang ng mga de-lata, noodles, sabon at iba pa kaysa sa mga agricultural products tulad ng karne, gulay, isda at manok na inaasahan namang ipapataw sa susunod na mga buwan sa oras na mabuo ang implementing rules and regulations para sa naturang batas.
Ayon kay Trade and Industry Secretary Peter Favila, sa personal aniya nitong pag-estima ay maaaring magmahal ng P.50 hanggang sa P1.50 ang bawat produkto sa mangyayaring 12% VAT mula sa noo’y 10% lamang.
Samantala, inihayag na kahapon ng LPG Marketers Association na dagdag na P5 kada kilogram o P55 bawat 11 kilogram na tangke ang inaasahang pagtataas sa cooking gas sa oras na ipatupad ang EVAT.
Ipinaliwanag naman ni Finance Undersecretary Noel Bonoan na bilang resulta ng kanilang ipatutupad na mitigating measures sa langis partikular na sa pagtatanggal ng P1.63 excise tax sa diesel at ang nilagdaang Executive Order 440 na nagpababa sa tariff rates sa krudo at petroleum products mula five percent ay ginawa na lamang three percent ay hindi masyadong maapektuhan ang presyo ng langis.
Aniya ang diesel na karaniwang ginagamit sa power plants at ng public transport ay magkakaroon lamang ng maximum price increase na 2.5 percent.
Kinumpirma din ni Finance Undersecretary Noel Bonoan na walang magiging pagtaas sa pasahe dahil sa EVAT, aniya, mismong si Land Transportation Franchising and Regulatory Board (LTFRB) chair Ma. Elena Bautista ang nagbigay sa DOF ng kasiguruhan na hindi magkakaroon ng fare hike dahil din sa compensatory measures (excise tax at tariff rates).
Binalaan kahapon ni Finance Secretary Gary Teves ang mga negosyante na agad itong kakasuhan sa oras na magtaas agad ng presyo ng kanilang produkto gayong sa susunod na buwan pa ipatutupad ang EVAT.
Samantala, tiniyak ng Pamalakaya na lalong sisiklab ang galit ng mamamayan sa pagpapatupad ng EVAT.
Inakusahan naman ni Piston president Mar Garvida ang SC na bumigay sa pessure ng Malacañang, International Monetary Fund at World Bank kaya’t binawi ang naunang TRO sa EVAT.
