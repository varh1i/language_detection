
Vihastunut nuorisojoukko otti yhteen poliisin kanssa jo neljäntenä yönä Pariisin esikaupunkialueella.
Poliisilähteiden mukaan kuusi poliisia loukkaantui heitellyistä esineistä lievästi. Yksitoista ihmistä pidätettiin ja kymmenkunta autoa ja roskakoreja sytytettiin tuleen maanantain vastaisen yön levottomuuksissa Pariisin koillispuolella sijaitsevassa Clichy-sous-Bois'ssa.
Maanantaiyön mellakoita lietsoi entisestään se, että alueen moskeijaan heitettiin kyynelkaasupurkkeja. Mellakoitsijoiden mukaan teon takana olivat poliisit, mutta poliisi puolestaan sanoi, että "kyynelkaasun heittäjä ei todennäköisesti ollut poliisi".
Ranskan poliisi kertoi sunnuntaina pidättäneensä 22 nuorta Pariisin esikaupunkialueen levottomuuksissa. 
Sunnuntain vastaisena yönä Clichy-sous-Bois'ssa parikymmentä autoa sytytettiin tuleen. Kukaan ei kuitenkaan loukkaantunut.
Mellakat alkoivat torstaina, kun kaksi poikaa kuoli paetessaan poliisia. 15- ja 17-vuotiaat pojat kiipesivät sähkönjakelukeskukseen ja saivat tappavat sähköiskut muuntajasta. 
Jännitteet kasvaneet
Ranskan oppositio ja ihmisoikeusaktivistit pitivät tiukentuneita rikollisuuden vastaisia toimia osasyyllisenä loppuviikon mellakoihin. Ranskan sisäministeri Nicolas Sarkozy ilmoitti reilu viikko sitten, että Pariisin lähiöiden väkivaltaa vastaan aloitetaan "sota ilman armoa".
Arvostelijoiden mielestä Sarkozyn kovat puheet ovat ruokkineet nuorten ja poliisien välisiä jännitteitä. Ne eivät tehoa ränsistyneiden lähiöiden syviin ongelmiin, kuten työttömyyteen, köyhyyteen ja nuorten lohduttomiin tulevaisuudennäkymiin, arvostelijat sanoivat. 
