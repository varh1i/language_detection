پليس بين المللی اينترپول در افغانستان، دو نفر را به اتهام دست داشتن در "اعمال ضد بشری" در جريان سالهای جنگ در اين کشور، بازداشت کرده است. 
يوسف ستانيزی، سخنگوی وزارت داخله (کشور) افغانستان گفت که اين افراد "مرتضی عبدالحی" و "ياسر نادری" نام دارند و در کنار دست داشتن در کشتارهای دسته جمعی به تجاوزهای جنسی، دزدی و اختطاف نيز متهم هستند. 
اين افراد اخيرا در شهر مزار شريف، در شمال افغانستان بازداشت شدند و آنگونه که آقای ستانیزی می گويد در اولين روز پس از اين بازداشت، مردم محل حدود سی شکايت عليه اين افراد را به اين وزارت تحويل داده اند. 
مرتضی عبدالحی و ياسر نادری، از باشندگان اصلی شهر مزار شريف هستند اما در چند سال اخير در کشورهای ترکيه و ايران نيز زندگی کرده اند. 
سخنگوی وزارت داخله (کشور) افغانستان می گويد که اين افراد در جريان اقامت در ترکيه و ايران هم جناياتی را مرتکب شده اند و مورد پيگرد پليس اينترپول اين دو کشور قرار داشته اند. 
او گفت اطلاعات و شواهد عليه اين افراد که از سوی پليس اينترپول ترکيه و ايران به وزارت داخله (کشور) افغانستان ارايه شده نيز در اين بازداشت کمک کرده است. 
پليس بين المللی اينترپول در بيش از 184 کشور جهان از جمله افغانستان دارای دفاتر نمايندگی است.
واکنش کميسيون حقوق بشر
کميسيون مستقل حقوق بشر افغانستان از خبر بازداشت مرتضی عبدالحی و ياسر نادری استقبال کرده و گفته است که ادامه اين روند می تواند برای اجرای برنامه های "عدالت خواهی" در افغانستان مفيد باشد. 
فهيم حکيم، معاون ارشد اين کميسيون به بی بی سی گفت که برخورد جدی جهان با جنايت کاران جنگی افغانستان مانع تکرار اعمال مشابه در آينده خواهد شد. 
او گفت: "اين مهم است که جنايت کاران جنگی از اين در هراس باشند که روزی در آينده به دادگاه کشانيده خواهند شد." 
در چندين مورد تا حالا افراد متهم به اجرای اعمال ضد بشری و جنايات جنگی در افغانستان، در دادگاه های بين المللی محاکمه شده اند و اين موضوع تصوری را بار آورده است که جهان نسبت به جنايت کاران جنگی افغانستان با جديت برخورد می کند. 
محاکمه زرداد فريادی، از فرماندهان ارشد حزب اسلامی تحت فرمان گلبدين حکمتيار در لندن و محاکمه دو تن از کارمندان بلند پايه اطلاعات سابق افغانستان در هلند، از موارد برجسته ای در اين زمينه است. 
بيش از دو دهه جنگ داخلی در افغانستان هزاران کشته برجای ماند و سبب شد هزاران تن ديگر نيز به کشورهای خارجی پناهنده شوند. 
سازمانهای دفاع از حقوق بشر چند بار تا حالا، دولت افغانستان را به عدم رسيدگی لازم به جناياتی که ظرف اين سالها از سوی افراد وابسته به گروه های درگير در جنگ در مناطق مختلف افغانستان صورت گرفته است، مورد انتقاد قرار داده اند. 
