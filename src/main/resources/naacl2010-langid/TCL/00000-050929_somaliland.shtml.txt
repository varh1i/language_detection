Codbixiyayaasha Somaliland, ayaa codkooda ka dhiibanaya doorashadii ugu horaysay ee baarlamaanka tan iyo markii dhulkaasi uu ku dhawaaqay in uu ka madaxbanaan yahay Soomaaliya inteeda kale afar iyo toban sano ka hor.
Safaf, ayaa ka samaysmay xarumaha codbixinta ee magaalada caasimadda u ah Somaliland ee Hargeisa.
Weriye BBC-da halkaasi uga soo warama, ayaa sheegay in uu codku u socdo si wanaagsan.
Hogaamiyaha Somaliland, Daahir Rayaale Kaahin, ayaa sheegay in uu rajaynayo in codbixinta ay kaalin ka qaadan karto in Somaliland ay aqoonsi caalami ah hesho.
Somaliland, waxay go'aansatay in ay Soomaaliya inteeda kale ka goosato sanadkii 1991-dii markii madaxwaynihii Soomaaliya, Maxamed Siyaad Barre xukunka laga tuuray.
Tan iyo markaasi, waxay Somaliland ku caanbaxday nabad iyo xasilooni balse ilaa hadda si caalami ah loogu aqoonsan in ay tahay dal madaxbanaan.
