
Ek dink nie ons het misluk nie, ons het net nog 'n manier gevind wat nie werk nie."
SÓ het die avonturier Andy Ellson in 1999 in Hamamatsoe, Japan, gesê aan die einde van een poging om met 'n warmlugballon rondom die wêreld te reis.
Soos Ellson, was daar baie figure in die afgelope 90 jaar wat talle "maniere wat nie werk nie", gevind het. Om die waarheid te sê, figure wat doodgewoon misluk het.
Om 'n oorsig te bied van die afgelope negentig jaar se mislukkings, is nogal 'n uitdagende taak. Want, gans anders as met suksesse, is die leesmateriaal hieroor nogal dun gesaai. Miskien sê dit iets van die menslike psige wat eerder die suksesse wil onthou en die mislukkings wil vergeet.
Nietemin is daar 'n paar "onvergeetlike" mislukkings wat net so baie sê van die mens en sy wêreld as die suksesse wat behaal is.
OP die gebied van gesondheid en omgewingsbewaring verdien 'n Amerikaanse uitvinder met die naam Thomas Midgley om uitgesonder te word. Soos Bill Bryson dit stel in A Short History of Nearly Everything: "Midgley was 'n opgeleide ingenieur en die wêreld sou beslis 'n veiliger plek gewees het as hy in dié veld gebly het. Ongelukkig het hy 'n belangstelling ontwikkel in die industriële toepassings van chemie."
Midgley is die kêrel wat in die 1920's verantwoordelik was vir die uitvinding van 'n lang lys gebruike vir lood - 'n gifstof waarmee die mens hom en sy omgewing oor dekades heen stelselmatig vergif het. 
Die bekendste gebruik van lood was in petrol om die kets van die enjin te voorkom, maar bespuiting van vrugte en die verpakking van tandepasta in loodbuisies en 'n rits ander gebruike het gou algemeen geword.
Asof dié "suksesse" nie genoeg was nie, het Midgley selfs na groter hoogtes gestreef. Nadat 'n lekkasie van die vlambare gasse wat in die 1920's in yskaste gebruik is die lewe van meer as 100 mense in Cleveland geëis het, het hy na 'n "veiliger" gas begin soek. 
Die resultaat was 'n uitvindsel wat uiteindelik die voortbestaan van die ganse mensdom sou bedreig - chloorfluoorkoolstowwe (of CFC's soos dit meer algemeen bekend staan). Die einste stof wat die osoonlaag opvreet en die leeftyd van ons planeet verkort. Maar slim vang sy baas. Volgens Bryson het Midgley polio opgedoen en hy het 'n apparaat ontwerp om hom in sy bed om te draai.
In 1944 het hy verstrengel geraak in die toue van sy uitvindsel wat hom verwurg het.
IN die strewe om 'n manier te vind waarop energie (soos elektrisiteit) op 'n skoon, veilige en volhoubare manier opgewek kan word, is die idee van koue fusie een van die merkwaardigste mislukkings. 
Die idee behels die fusie van waterstof-nukleï om die vrystelling van groot hoeveelhede te bewerkstellig. Robert Park beskryf in sy boek, Voodoo Science - The Road from Foolishness to Fraud hoe sogenaamde baanbrekerswerk op wetenskaplike gebied later blyk volkome mislukkings te wees. Op 23 Maart 1989 het die Universiteit van Utah aangekondig dat twee van sy chemici - Martin Fleischmann en Stanley Pons - 'n revolusionêre energiebron ontdek het.
Die twee wetenskaplikes kon egter nie onmiddellik verduidelik hoe hulle aan hulle bevindings gekom het nie, en die Universiteit van Utah kon ook nie. 
Nadat Fleischmann en Pons die media en die wêreld op hol gehad het oor hul uitvinding, het dit geblyk 'n klug te wees en die twee here is geheel en al gediskrediteer.
BROUWERK van 'n ander soort was die mislukte Amerikaanse maatskaplike eksperiment genaamd prohibition - oftewel die verbod op die brou en verkoop van alkoholiese drank tussen 1920 en 1933. Mense het nou maar eenmaal 'n voorliefde vir 'n knertsie, en 'n groeiende onwettige bedryf het vinnig ontstaan.
Jan Alleman het vindingryke maniere gevind om enigiets van bier tot jenewer te brou, en die noodwendige mislukking van die verbod was die sukses van bendeleiers soos Al Capone, wat 'n fortuin uit die onwettige verkoop van drank verdien het.
Pogings om die onbeheerbare te beheer, het ook al op ander gebiede misluk. Daar kan gegronde redes aangevoer word dat apartheid een van die grootste morele mislukkings van die afgelope negentig jaar was. Een van die elemente van dié beleid wat ook 'n enorme praktiese mislukking was, is instromingsbeheer.
Die gedagte daaragter was om swart mense in stede toe te laat slegs in soverre hulle die arbeidsbehoeftes van wit mense gedien het. Ten spyte van die stelselmatige verskerping van instromingsbeheer tussen 1923 en 1952 het dit uiteindelik duidelik geword dat die beleid misluk het te midde van die groeiende verstedeliking van swart mense. In 1986 kon niemand meer ontken dat die stelsel totaal in duie gestort het nie, en dit is afgeskaf.
'N ANDER mislukte idee wat die apartheidsera opgelewer het, is die idee van 'n volkstaat.
Dit behels die toeken van 'n stuk grondgebied aan wit Afrikaners waar dié bevolkingsgroep uitsluitlike beheer oor hul politieke en ekonomiese strukture sou uitoefen. Dit is as onrealisties verwerp deur almal behalwe deur die ver-regse groepe wat dit voorstaan.
OP die gebied van die politiek het menslike mislukkings die manier om skandale, of "-gates" te word. Op 8 Augustus 1974 het Watergate die einde beteken van Richard Milhouse Nixon, die Amerikaanse president. Nadat verskeie lede van sy regering daaraan skuldig bevind is dat hulle 'n inbraak in die Demokrate se hoofkantoor in die Watergate Hotel georganiseer het, het hy bedank terwyl hy in gevaar was om in 'n staat van beskuldiging gestel te word. 
Ook in die 1970's was daar die inligting?skandaal, oftewel "Infogate" - die mislukte poging van die NP-regering om 
Engelstalige koerante met staatsgeld te bekom om propaganda te versprei. In 1998 was dit Zippergate, waarin oudpres. Bill Clinton van Amerika klaaglik misluk het om sy drange onder beheer te hou.
En verlede jaar was dit die beurt van Travelgate, waarin LP's belastingbetalersgeld vir hul eie reisdoeleindes misbruik het.
UIT die skemerwêreld van spioenasie kom mnr. George Tenet, Amerika se spioenasiebaas, wat verlede jaar bedank het nadat sy lys blapse net eenvoudig te lank geword het. Een van die grootste mislukkings waarvoor hy verwyt word, is die CIA se onvermoë om Amerika betyds te gewaarsku het voor 9/11, ofskoon kenners meen dat daar vooraf genoeg inligting beskikbaar was om die aanval te voorsien en teenmaatreëls te tref. 'n Verdere flater was die CIA se versuim om Bush op die hoogte te bring dat baie van die inligting op grond waarvan ingrypende ?besluite oor Irak geneem is, vals of ten beste gebrekkig was.
OP sakegebied is sommige beleggingskemas suksesvol, en ander is doodgewoon mislukkings. Adriaan Nieuwoudt se Kubus-beleggingskema is een so 'n skema wat in die middel-1980's vinniger ineengestort het as wat dit vir melk geduur het om suur te raak. Tienduisende Suid-Afrikaners het geswig voor Nieuwoudt se beloftes van groot geld sonder veel moeite. Dit sou egter nie lank duur voordat dié opgedolliede piramideskema die meeste "beleggers" suur bekom het nie.
DIE vermaaklikheidswêreld het ook sy porsie mislukkings opgelewer. 'n Hongkongse fliek is in 2003 aangewys as een van die grootste silwerdoek-mislukkings tot nog toe nadat dit minder as tien kykers gelok en altesame R378 verdien het. Die betrokke fliek, Psychedelic Cop, gaan oor 'n polisieman wat onder 'n dekmantel werk en later agterkom hy het 'n gesplete persoonlikheid. Volgens die South China Morning Post is minder as tien kaartjies in die enigste week van sy speelvak in 'n rolprentteater in die gebied Fanling verkoop.
Ook Hollywood het nie altyd sukses nie. Arnold Schwarzenegger se rolprent Last Action Hero blyk een van die grootste mislukkings in Hollywood se geskiedenis te wees, het die tydskrif New Yorker in sy Februarie-uitgawe van 1994 gesê. Volgens die tydskrif het hy syfers in die hande gekry waarvolgens die rolprent al R370 miljoen verloor het teen die tyd dat Columbia Pictures besluit het om dit aan Amerikaanse teaters te onttrek. United Artists se Heaven's Gate van 1980 het byvoorbeeld R130 miljoen verloor.
OFSKOON die meeste mislukkings van die afgelope 90 jaar, soos Midgley se brouwerk, betreklik ernstige gevolge gehad het, was daar ook die fiktiewe mislukkings wat in die volksmond ontstaan het.
Van der Merwe, wie se dommighede die onderwerpe van duisende grappe geword het, moet een van die grootste mislukkings wees. Soos sy buurman agtergekom het toe hy hom die slag waarsku dat hy sy gordyne saans moet toetrek, want die buurman kon Vên en sy vrou die vorige aand in die slaapkamer sien. 
"Ha," lag Vên die buurman uit. "Ek was nie eens gisteraand by die huis nie!"
