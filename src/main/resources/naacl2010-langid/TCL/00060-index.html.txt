KUALA TERENGGANU: Sembilan beradik yang sebelum ini hanya memakai selipar Jepun untuk ke mana-mana kerana di belenggu kemiskinan, kini mampu tersenyum gembira selepas menerima kasut raya baru. CERIA: Sebahagian daripada anak
Baharom gembira dengan kasut
sumbangan Bata, di Jalan Banggol,
Kuala Terengganu, semalam.
Kegembiraan terserlah apabila mereka bersama ibu bapa dibawa ke kedai Bata di Jalan Banggol, di sini untuk memilih sendiri kasut disukai. Semua anak Baharom Yunus, 34, seorang penoreh getah dari Kampung Durian Pahit, Merchang, Marang, sungguh gembira kerana pemberian kasut itu membuatkan sambutan lebaran kali ini lebih bermakna. Mohd Zulhilmi, 15, berkata raya tahun ini sungguh bermakna kerana boleh merasai kasut sandal baru yang memang menjadi idamannya selama ini. Anak sulung itu bersyukur kerana sebelum ini dia dan adik hanya mampu melihat kegembiraan rakan seusia menyambut lebaran dengan berpakaian dan kasut baru. Katanya, nasib baik Bata menghulurkan sumbangan ihsan kasut raya untuknya sekeluarga termasuk ibu bapa dan meminta mereka memilih sendiri kasut digemari. "Sebelum ini, saya dan adik hanya menggunakan selipar Jepun untuk ke mana-mana kerana ayah tiada wang untuk membeli sandal. "Jika ada pun sandal yang murah atau pemberian orang ramai saja yang mampu dipakai kami adik-beradik," katanya ketika ditemui selepas memilih kasut, semalam. Pemilihan kasut turut dihadiri Pengurus Daerah Bata, Ahmad Shazli A Aziz. Baharom dan isteri, Zainun Hamzah, 32, datang bersama sembilan anaknya iaitu Mohd Zulhilmi, 15; Mohd Zulhusni, 14; Mohamad Zulhasrul, 13; Nor Baiduri Rabiatul Adawiyah, 11; Nor Baizura Rabiatul Aisyah, 8; Nor Baizura Rabiatul Asma, 7; Mohd Zuhaika, 5; Nor Bainun Rabiatul Atikah, 3; dan Mohd Zulhafizi, 16 bulan; meluangkan masa hampir satu jam memilih kasut dan sandal. Berita Harian 7 Februari lalu melaporkan sepasang suami isteri bertekad menyekolahkan enam daripada sembilan anak mereka walaupun tidak mampu memberi wang saku dan hanya membekalkan nasi dingin berlaukkan ikan masin ke sekolah. Keluarga berkenaan hanya mengharapkan hasil upah menoreh getah milik penduduk kampung dengan pendapatan RM600 sebulan. 
