
Tumibay ang hinala kahapon ng mga senador na may mga taong tumaba ang bulsa noong panahon ng eleksyon matapos matuklasan sa Senado na wala pang lumalabas na ebidensya na ginamit talaga na pambili ng pataba at binhi ang P2.8 bilyong pondo para sa sinasabing programang pang-agrikultura ni Pangulong Gloria Macapagal-Arroyo.
Sa isinagawang pagdinig ng Senate committee on agriculture sa pamumuno ni Sen. Ramon Magsaysay Jr., inamin ng Commission on Audit (COA) na wala pang ibinibigay na liquidation report ang mga recipient ng nasabing pondo gayung magdadalawang taon na mula nang ipinamigay sa kanila ito.
Ani COA director Tobias Lozada, ang liquidation report lamang mula sa Region 5 at 7 ang kanilang natatanggap. Ngunit sa inisyal na report, kaduda-duda ang pinagkagastusan ng pondo dahil na-realign pala ito at napunta sa mga non-government organizations (NGOs).
Hinggil sa P723 milyong fertilizer fund na ipinalabas ni Pangulong Arroyo, isang linggo bago nagsimula ang 2004 national and local elections, ibinunyag ni Lozada na ang pondong ito ay ipinamahagi sa mga recipient na itinuro ng 105 kongresistang kaalyado ng administrasyon, 46 gobernador at 34 mayor.
