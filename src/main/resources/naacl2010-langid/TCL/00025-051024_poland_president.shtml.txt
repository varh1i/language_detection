Градоначалникот на Варшава Лех Качински најверојатно ќе биде новиот претседател на Полска.
Изброени се преку 90% од гласовите и јасно е дека на вчерашниот втор круг од изборите тој го победил својот соперник Доналд Туск.
Одѕивот изнесуваше 50%.
Качински е конзервативец кој се залага за враќање кон католичките вредности и најавува дека сака да ја искорени корупцијата.
Качински веднаш понуди соработка со противникот.
Дописникот на БиБиСи од Варшава вели дека нападите на Качински врз плановите на неговиот противник за брзи пазарни реформи, како да беа решавачки фактор за неговиот избор, но тука беа и ветувањата за социјални поволности за оние на кои им се најпотребни.
Лех Качински доаѓа од Партијата за закон и правда, која ја води неговиот брат близнак Јарослав.
Тој пак го одби премиерското место откако партијата пред еден месец победи и на општите избори во Полска.
