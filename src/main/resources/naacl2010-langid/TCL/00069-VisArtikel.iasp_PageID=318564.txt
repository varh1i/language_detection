Ligene på de danske kirkegårde skal ikke graves op blot for at afgøre sager om penge. Det mener biskopperne, der vil have kirkeminister Bertel Haarder (V) til at se på reglerne for opgravning af lig.
Biskop for Fyns Stift, Kresten Drejergaard, har inden for det seneste halve år haft to sager, hvor der skulle bruges DNA fra lig i en strid om arv. Også i flere andre stifter, har der været sager om ligopgravning, og i en sag om arv i Københavns Stift er den samme afdøde mand blevet gravet op af jorden ikke mindre end tre gange, fortæller Kresten Drejergaard.
Kirkeminister Bertel Haarder vil nu tage sagen op.
- Jeg vil først høre biskoppernes argumenter, og derefter vil jeg drøfte sagen med justitsministeren. Jeg forstår godt, at biskopperne synes, at der på et eller andet tidspunkt må være en afslutning på den slags sager, siger han.
