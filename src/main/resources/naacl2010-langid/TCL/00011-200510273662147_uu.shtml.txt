
Hämeenlinnassa ilmestyvä Hämeen Sanomat ryhtyy ensimmäisenä suomalaisena sanomalehtenä välittämään liikkuvaa kuvaa. 
Lehteen painetaan perjantaina jääkiekkojoukkue HPK:n kotiottelusta kertovan jutun yhteyteen kaksiulotteinen viivakoodi, jonka avulla lukija voi kamerakännykällään katsoa ottelun maalikoosteen.
- Odotamme mielenkiinnolla lukijoiden kommentteja uudesta palvelusta. Pilottikokeilun myötä saamme pään auki myös muille vastaaville palveluille, sanoi lehden päätoimittaja Olli-Pekka Behm.
Kyseessä on Hämeen Sanomia julkaisevan Aina Group -konsernin ja TeliaSoneran yhteinen projekti.
- Kaksiulotteinen viivakoodi tuo myös toisen kiinnostavan näkymän median toimintaan. Sanomalehti sidotaan mukaan monimediaiseen ketjuun. Lehdessä on koodi, aineisto netissä ja jakelukanavana on kännykkä, arvioi Aina Groupin uusmedia-asiantuntija Mauri Matsson.
Kamerakännykkä yleistynyt
Kamerakännykkä on yleistynyt tämän vuoden aikana. Vuoden lopussa arviolta kolmannes puhelimista pystyy lukemaan viivakoodin.
- Kaksiulotteinen koodi nopeuttaa mobiili-internetin käyttöä. Japanissa se on jo arkipäivää. Sitä käytetään muun muassa tiedon haun yksinkertaistajana, kertoi kehityspäällikkö Anne Mehtäläinen TeliaSonera Finlandista. 
