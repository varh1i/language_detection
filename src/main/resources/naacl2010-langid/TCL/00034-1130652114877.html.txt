
Het interessantst waren in Enschede de fascinerende duels tussen de reuzen van de defensie, Majstorovic (FC Twente) en Alex (PSV), en de eveneens oersterke aanvalsleiders uit Afrika, Koné en N’Kufo.
De verdedigers wonnen meestal, ook omdat ze veel mochten van scheidsrechter Bossen. Het was derhalve een wedstrijd van oplevingen, van flarden aantrekkelijk voetbal met een soms dominerend FC Twente, dat een aardige ploeg heeft.
Spannend was het zeker, hoewel op een gegeven moment het gevoel ontstond dat kampioen PSV wel weer met 1-0 zou winnen. De koploper rolde onlangs met succes door de zware week met AZ (3-0), AC Milan-uit (0-0) en Ajax (1-0) heen, en trainer Hiddink was enigszins bevreesd geweest voor de wedstrijd daarna, die weer vlak voor een volgend groot duel zat: AC Milan-thuis, dinsdag. ‘Meestal ga je dan de boot in, maar we hebben uitstekend gereageerd.’
Een en ander speelde zich zaterdag af tijdens een bij tijd en wijle zonderlinge Twentse hoogmis van chauvinisme en clubliefde. Zo was daar na afloop de huldiging van door de supporters gekozen helden uit de 40-jarige clubgeschiedenis, iconen als Van der Vall, Pahlplatz, Achterberg, Mulder en ook iemand als de Schot McKinnon, die zich onder ovationeel applaus in de middencirkel meldden. De grootste van allen was Epi Drost zaliger, geëerd met een op het veld uitgerold spandoek.
Ook PSV-spits Vennegoor of Hesselink uit Oldenzaal mag zich tot de Twentse helden rekenen, hoewel hij bij PSV door de komst van Koné is gedegradeerd tot bankzitter. Met een bekertje koffie in de hand sprak hij tijdens de rust met mensen op de tribune, wetende dat Hiddink hem deze keer meer dan een paar minuten speeltijd zou gunnen.
Dinsdag tegen AC Milan in de Champions League heeft de trainer hem weer nodig, vandaar. Koné is dan immers niet speelgerechtigd.
Vennegoor viel na 57 minuten in voor Beasley, onder hartstochtelijk gejuich. Hoe zou het publiek hebben gereageerd als híj de enige treffer had gemaakt? Als een gezelschap lachende boeren met kiespijn waarschijnlijk. Maar het was Afellay die scoorde, voor het eerst dit seizoen, toen hij een vrije trap kort en slim nam op de naast de muur staande Ooijer en diens kaats met een verwoestend schot afrondde.
Vennegoor is een aardige Twent op wie je nauwelijks kwaad kunt worden. Jason Culina daarentegen, negentig minuten bankzitter, was de gebeten hond. Hij verhuisde onlangs van Enschede naar Eindhoven en waagde het Twente-spullen weg te gooien. Blijkbaar vond iemand die in een prullenbak en Culina werd met boze spandoeken en gezangen onthaald.
De opborrelende emoties leidden tot een sfeer waarbij af en toe een opgetrokken wenkbrauw past. Ludiek was het spandoek met deze tekst: ‘God schiep uit gouden korenaren de Twentenaren. Uit het kaf en de resten, de mensen uit het westen.’ Een beetje eng werd het al bij: ‘Dit is Twente: aanpassen of oprotten.’
En dat terwijl de ploeg uit het oosten tot de meest exotische van de eredivisie behoort, met de Joegoslavische Zweed Majstorovic, de Libanese Zweed Touma, de Zwitserse Congolees N’Kufo, de Turkse Zweed Bakircioglu, de Rus Sjoekov, de Duitser Niemeyer, de Burkinees Ouedraogo en de Angolese invaller Afonso.
Samen kunnen ze aardig voetballen, dát wel. FC Twente begon slecht aan de competitie, maar is sinds de zege bij streekgenoot Heracles van een maand geleden redelijk geklommen, hoewel de ploeg al vier thuiswedstrijden heeft verloren. In uitduels zijn acht punten behaald, mede omdat Twente dan defensief speelt.
Zaterdag had de ploeg een punt verdiend. De beste kans was voor invaller Afonso, die met zijn eerste balcontact de paal raakte. Trainer Rini Coolen, hofleverancier voor het Groot Clichéboek der Nederlandse trainerstaal, had het willen zien als scheidsrechter Bossen na rust Ooijer de tweede gele kaart had gegeven. 
Dat had gekund, maar dat Ouedraogo met geel een lichte straf kreeg toen hij de doorbrekende Koné aan het shirt trok, daarover hoorde je Coolen vanzelfsprekend niet.
PSV ontvangt dinsdag Milan en moet hopen dat Alex en Ooijer hun topvorm weten vast te houden. Met de vleugelverdedigers Lamey en Addo blijft het behelpen, hoewel met name de eerste progressie toont en Hiddink het aandurft hem de voorkeur te geven boven Reiziger, die mede door blessures nog weinig indruk heeft kunnen maken. Zaterdag zat de oud-international op de bank, wachtend op volledige fitheid.
