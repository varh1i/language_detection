MOTOROLA Inc. menganjurkan peraduan online mulai sekarang hingga 30 November 2005, menyediakan hadiah menarik berupa 10 Razrwire atau kaca mata hitam Oakley-Motorola berupaya Bluetooth. FUTURISTIK:
Kaca mata hitam
terbaru sesuai untuk
pengguna aktif.
Peraduan ini terbuka kepada seluruh rakyat Malaysia berumur 18 tahun ke atas. Mereka hanya perlu masuk ke laman web peraduan di alamat www.hellomoto.com/my/RAZRWIRE yang akan memaparkan dua video komersil ‘Pool’ dan ‘Jacuzzi’. Peserta dikehendaki memilih salah satu video yang paling berkenan di hati. Peserta boleh menghantar seberapa banyak penyertaan tanpa syarat dan mereka juga digalakkan merujuk atau memberitahu rakan lain untuk meningkatkan peluang memenangi peraduan. Menurut Pengurus Pemasaran, Bahagian Perkakasan Mudah Alih, Motorola, Zulkifli Mat Jusoh, Razrwire adalah aksesori mata pertama menggabungkan kepakaran optikal yang dipatenkan oleh Oakley dengan teknologi Bluetooth Motorola. “Motorola terus mengekalkan tumpuannya memahami keperluan pengguna dan membangunkan rumusan. Hasilnya, pengguna hari ini mahukan keupayaan membuat pelbagai tugasan di mana saja, tidak mengira di rumah atau pejabat,” katanya. Pembangunan Razrwire yang inovatif dan futuristik itu khusus untuk pengguna aktif dan sentiasa mementingkan ciri mobiliti, gaya dan perhubungan bebas tangan yang boleh dipercayai. Ia adalah kaca mata hitam terbaru dilengkap dengan alat penerima Bluetooth kelas kedua yang menyokong sehingga jarak 33 kaki. Cerminnya dari jenis XYZ Optics yang dipatenkan untuk mengekalkan tahap kejelasan di semua sudut pandangan. Bingkainya pula dari jenis O-Luminum, sejenis aloi tahan lasak yang 40 peratus lebih ringan berbanding logam titanium asli, sekali gus menjadikannya antara kaca mata paling ringan di pasaran. 
