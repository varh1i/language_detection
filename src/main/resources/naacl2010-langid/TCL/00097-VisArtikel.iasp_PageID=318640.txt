Det er hårde erkendelser, generalsekretæren i Dansk Røde Kors er kommet frem til, efter han er vendt hjem fra et besøg i det katastroferamte jordskælvsområde i Pakistan. Kampen for at få størstedelen af de overlevende ind under teltdug inden vinteren er tabt og mange vil dø.
- Desværre må jeg indrømme, at vi kommer til at tabe kapløbet med tiden. Vi har højst 14 dage tilbage inden vinteren sætter ind, og det vil ikke lykkes os at skaffe tag over hovedet til alle, som har behov for det, på den tid, erkender Jørgen Poulsen.
Nødhjælpsindsatsen skal nu gå på to ben, så man ikke satser ensidigt på at flyve telte ud til de isolerede bjergområder. Såkaldte 'overlevelsespakker', der indeholder både presenninger og tæpper, men også værktøj og materialer, skal frem til de overlevende i bjergegnene. De skal selv omdanne ruinernes bliktage, mursten og murbrokker til et ly, der kan beskytte mod vinterens isnende kulde.
