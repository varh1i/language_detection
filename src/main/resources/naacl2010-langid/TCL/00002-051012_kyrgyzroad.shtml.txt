Кыргызстанда жол кырсыктарынын жана андан каза тапкандардын саны өткөн жылдагыдан да көп кайталанууда деп билдирди өлкөнүн мамлекеттик автоинспекция кызматы. Кыргызстан жол кырсыктары көп болгон өлкөлөргө кирет. 
Бириккен Улуттар Уюмунун былтыркы маалыматтарына караганда жол кырсыктарынан өлгөндөрдүн саны боюнча Кыргызстан дүйнөдө алдыңкы орунда турат. 
(Толугураак караңыз: www.unece.org/press/execsec/2004/bs040405.htm)
ББСинин кыргыз кызматы Кыргызстандын мамлекеттик автоинспекциясынын жооптуу кызматкери, подполковник Касымбек Райимкул уулунан быйылкы жылдын тогуз айынын жыйынтыгы кандай деп сурады. 
К.Р.: Тогуз айдын жыйынтыгы өтө эле кейиштүү болду. Өткөн жылдын ушул мезгилине салыштырмалуу жол кырсыктын саны 8,4 пайызга көп болду. Каза болгондордун саны да, денесинен жаракат алгандардын саны да былтыркыга салыштырмалуу көп. 
Тагыраак айтканда, былтыр тогуз айдын ичинде 2325 жол кырсыгы болгон, быйыл бул көрсөткүч 2521ди түздү. Денесинен жаракат алгандар былтыр - 2868 киши, быйыл - 3147 киши. Былтыр - 647 киши каза тапса, быйыл - 648 киши каза тапты. 
Би-Би-Си: Жол кырсыгынан жабыр тарткандардын канча пайызын балдар түзөт? 
К.Р.: Балдар жабырланган фактылар көп болуп жатат. Былтыр 541 жолу балдар аралашкан жол кырсыгы катталса, быйыл - 548 ирет катталды. Өткөн жылы 101 бала каза болсо, бул жылы 102 бала каза болду. 
Би-Би-Си: Мына Кыргызстан чет элдик туристтерди өзүнө келтире албай, өзүн - өзү реклама кылуу менен убара. Ал эми чет элдик туристтер жол эрежелерине өтө дыккаттык менен көңүл бурат эмеспи. 
Кыргызстандагы жол кырсыктарынын көп экени, андан көз жумгандардын көп экени - үркүтүп-чоочутуучу көрунүш. Ушундан улам мамлекеттик автоинспекция жана Кыргыз өкмөтү кандай чараларды көрүүдө?
К.Р.: МАИнин эң негизги максаты бул жол коопсуздугун камсыз кылуу. Ошондуктан биздин бардык иш-аракеттерибиз жол кырсыктарын азайтуу, алдын алуу жана иликтөөгө багытталат. Ошону менен бирге бул ишти массалык мааламат каражаттары аркылуу коомчулукка жеткирүү болуп саналат. 
Бирок, тилекке каршы соңку учурларда массалык маалымат каражаттары бизге азыраак көңүл буруп жатат. Айрыкча, биздин мамлекетик телекөрсөтүү жол коопсуздугуна байланыштуу маселелерди азыраак чагылдырып калды. Айдоочулар менен бирдикте жолдо жүргөн жөө адамдар да жол эрежелерин массалык түрдө бузуп жатышат. Андыктан коопчулукка муну жеткирүү үчүн массалык маалымат каражаттарынын көмөгү керек болуп турат. 
Би-Би-Си: Өзүңүз да айтып жатасыз, соңку учурда Кыргызстанда жолдо жүрүү эрежелерин сактоо маданияты өтө төмөндөп кетти деп. Маселен, Бишкектен Ысык- Көлгө багыт алган жолдо калктуу түйүндөр өтө жыш жайгашкан. Ал эми автомобиль бул жерде кандай ылдамдык менен жүрүшү керек? 
К.Р.: Бардык жерде белгилүү, айылдарда же элдүү түйүндөрдө автомобиль саатына алтымыш чакырым ылдамдык гана менен жүрүшү керек. Жол кырсыктарынын көбү дал ушул катуу ылдамдыкка байланыштуу экенин эске алып, Кыргызстандагы МАИ кызматынын бардык инспекторлоруна ылдамдыкты өлчөй турган жаңы типтеги приборлорду колдонууга бергенбиз. 
Би-Би-Си: Жакында Кыргызстан МАИсин реформалоо жөнүндөгү кабар пайда болду. Ошондо Грузиянын тажрыйбасын колдонуу деген демилге көтөрүлүп жатыптыр. Грузиялык тажрыйба деген эмне? 
К.Р.: Биздин маалымат боюнча, Грузияда автоинспекция кызматкерлеринин маяналары көбөйдү. Анан аларда МАИ кызматы өзүнчө аймактарга бөлүнүп, бөлүштүрүп иштөө принциби киргилизди. Ошол аймакта алар жалаң эле жол коопсуздугуна карабастан, ошол жердеги коомдук тартипти сактоого да көзөмөл кылат. 
Би-Би-Си: Ошол эле булактарда АКШ Кыргызстандын МАИсин реформалоо үчүн финансылык жардам берет деген маалыматтар айтылып жүрөт. Сиздин оюңузча бул каражатты кайсыл багытта жумшоо ылайыктуу болмок?
К.Р.: Жол эрежелерин бузуучулар менен болгон биздин азыркы күрөшүү ыкмаларыбыз илгерки Советтер Союзу учурунан калган. Маселен, светофордон кызыл жарыкта өтүп кетти дейли, инспектор аны токтоткондо жол эрежесин бузуучу күнөөсүн мойнуна албай коюшу ыктымал. 
Же болбосо катуу ылдамдыкта келе жатат дейли, инспектор аны кийин кантип далилдейт? "Айдоочу мен эмесмин" деп танып коюшу толук мүмкүн. Менимче, ошол каражатты техника, айрыкча видеокөзөмөл деп коюшат, жолдорго коюлчу видеотехника сатып алууга колдонсок эффективдүү болмок.
