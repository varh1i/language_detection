
WAAROOR praat mense graag as hulle by 'n geselligheid of dinee bymekaar kom en hulle mekaar nie noodwendig goed ken nie?
Daar is sekerlik al hieroor navorsing gedoen, want die gesprekke tussen die toesprake en heildronke rondom 'n tafel vol relatiewe vreemdelinge moet noodwendig iets van die mikro-samelewing weerspieël. Daar is natuurlik gevalle waar groepe met gedeelde belangstellings byeenkom, soos by sportdinees, duiweboere, perdetelers en baie ander. Hulle sal uiteraard gou oor hul gemeenskaplike belange praat.
Ander groepe weer, soos dokters, prokureurs en selfs miskien predikante sal nie graag oor hul eie daaglikse bedrywighede wil praat nie. Politici sal hulle egter verplig voel om hul sieninge te verkondig en dié wat nog huiwer, sal gou uitgelok word.
Want, ja, daar is twee onderwerpe waaroor almal wêreldwyd saampraat, die weer en die politiek van die dag. Kenmerkend van hierdie gesprekke is dat dit in die meeste gevalle negatief is. Dis die droogte of die storms, die klimaatsveranderinge of -vooruitsigte. Of dit gaan oor politieke beleidsake wat die land negatief raak en die ekonomie knel. Swak ministers en ondoeltreffende staatsdepartemente is gewilde onderwerpe. Die stand van Afrikaans is tans 'n gesprekspunt, asook die kerk en homoseksualisme.
Wanneer die wyn en kos mense meer gemoedelik stem, kom die aspekte van die klein lewe na bowe. Kinders en kleinkinders wat oorsee bly, siektes, ope?rasies en skete, asook lewensduurte, motors, huispryse en al dié dinge wat die klein lewe definieer.
Aan die einde van die aand word hierdie gesprekke vergeet, want dit was eintlik nie belangrik nie. Wat belangriker was, is dit wat nie gesê is nie: 'n versteekte seer, teleurstelling, angs, huweliksprobleme, kinders en dwelms . . .
