بيست و شش سال پس از مرگ احمد ظاهر، هنرمند و آوازخوان محبوب افغانستان، چگونگی قتل وی در کتابی که به تازگی در کابل منشتر شده، بررسی شده است.
اين کتاب به نام احمد ظاهر چگونه ترور شد از نوشته های رزاق مامون، نويسنده افغان است که در هزار نسخه در کابل چاپ شده و آنگونه که آقای مامون می گويد، ظرف چند روز آينده قرار است چاپ دوم آن نيز به بازار کتاب عرضه شود. 
احمد ظاهر در ۲۴ جوزای سال ۱۳۵۸ خورشيدی، ظاهرا در اثر تصادف موترش (اتومبيلش ) در جاده سالنگ، در شمال کابل، کشته شد. 
پس از آن، مطالب زيادی در اين مورد از نويسنده های افغان و غير افغان چاپ شده است، اما آنچه کتاب احمد ظاهر چگونه ترور شد را از اين نوشته ها متمايز نشان می دهد، پرداخت داستان گونه اين قضيه، ارايه "شواهد" در مورد اين قتل و همچنين نام بردن از کسانی است که نويسنده آنها را "عاملان ترور" احمدظاهر می نمامد. 
کتاب اين گونه آغاز می شود: "احمد ظاهر اگر تا حال زنده بود، شقيقه (پازلفی) هايش به سفيدی می رفت و بی ترديد، عوالم اندوهناک فلسفی يی که در واپسين آهنگهايش راه يافته بود، عميق تر از دوره ای جوانی بر نگاه هايش رنگ می انداخت؛ اما به عنوان مرد جا افتاده دوران خود، فقط يک سال ديگر انتظار می کشيد تا بر قله شصت سالگی پا بگذارد " 
و پس از اين، نويسنده به شرح آنچه در بيست و چهارم جوزای سال ۱۳۵۸خورشیدی، روز مرگ احمد ظاهر، در جاده سالنگ اتفاق افتاد پرداخته است. 
'اين حرف آخر نيست'
رزاق مامون، به کتابش به عنوان يک اثر تحقيقاتی نگاه می کند که به باور او، می تواند زمينه را برای به دادگاه کشاندن عاملان قتل احمد ظاهر فراهم کند. 
آقای مامون می افزايد: "اين رساله، در حقيقت پيش درآمدی برای افشای زاويه های پنهان مرگ احمد ظاهر است." 
رزاق مامون نسخه های از اين کتاب را به کميسيون مستقل حقوق بشر افغانستان و دفتر رييس جمهور افغانستان نیز فرستاده و خواستار رسيدگی جدی به پرونده قتل احمد ظاهر شده است. 
اگرچه آقای مامون می گويد که تاکنون جوابی در اين زمينه دريافت نکرده اما اميدوار است در آينده شرايط برای محاکمه عاملان قتل احمد ظاهر فراهم شود. 
'حق احمد ظاهر را ادا کردم'
آقای مامون در مورد علت پرداختن به چنين موضوعی می گويد: "زمانی که متوجه می شدم همه از آواز احمد ظاهر لذت می برند و سرودهای اين هنرمند در تمامی مناسبت ها و مراسم افغانها نواخته می شود، به اين فکر می افتادم که با اين همه، هيچ کس در پی مجازات افرادی نيست که صاحب اين آواز را از ما گرفته است." 
او می گويد: "من در حقيقت با نوشتن اين رساله، حقی را ادا کرده ام که احمد ظاهر بر گردن همه ما دارد." 
احمد ظاهر چگونه ترور شد در حال حاضر تنها به بازار کتاب شهر کابل راه يافته است اما مامون تمامی افراد آشنا با صدای احمد ظاهر را به خواندن اين کتاب فرا می خواند. 
اين کتاب حاصل شش ماه تحقيق و يک ماه نوشته رزاق مامون است. 
