ההצגה המוסיקלית "הכבש ה-16" תועלה בתיאטרון הבימה החל בחופשת חנוכה, 26 בדצמבר, באולם אריסון בתל אביב. החזרות החלו השבוע בבית הספר למשחק של יובל כרמי בתל אביב. 
גרסת המחזה, שנכתבה ובוימה על ידי מיכאל גורביץ', הועלתה בתיאטרון הקאמרי בחופשת חנוכה בדצמבר 1991. המחזה מתבסס על שיריו וסיפוריו של יהונתן גפן, שיצאו בספר ב-1976 ונהפכו לנכסי צאן ברזל, ובהם "הילדה הכי יפה בגן", "גן סגור" ו"איך שיר נולד". 
את ההצגה בהבימה תביים דניאלה מיכאלי, שגם תעצב את התנועה; העיבודים המוסיקליים הם של יוני רכטר; תפאורה - לילי בן נחשון; תלבושות - עינת ניר; תאורה - חני ורדי. משתתפים: טלי אורן, טל צדקוני, אושרי סהר, גומא שריג, רועי מירון, יובל רז, אפרת אביב ועידו רוזנברג. 
