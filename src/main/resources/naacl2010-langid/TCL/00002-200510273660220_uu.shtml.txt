
Tuoreen opinnäytetyön mukaan Maanpuolustuskorkeakoulun naisupseereita häiritään henkisesti ja seksuaalisesti. 
Asiasta kertoo torstain Aamulehti. Yliluutnantti Elena Ojala on tehnyt opinnäytteen tasa-arvoa edistävistä tai haittaavista asioista. Sukupuoleen kohdistuvaa häirintää on runsaasti.
Ojalan huomaama naisten syrjintä sotakoulussa johtuu hänen mielestään paljolti kilpailusta opiskelijoiden kesken. Naisilla on miehiä parempi opiskelumotivaatio. Joillekin miehistä on kuitenkin tärkeä menestyä opiskelussaan paremmin kuin naiset.
Hyvät pyrkimykset
Merivoimissa palveleva Ojala antaa tunnustusta armeijalle pyrkimyksestä tasa-arvoon. Opiskelijoiden kateus on kuitenkin vaikuttamassa kielteisesti.
Puolustusvoimien sosiaalipäällikkö Veli Särmäkari sanoo Aamulehdelle, että viimeistään lopputalvesta on tarkoitus antaa käsky, joka tekee tasa-arvosuunnitelman pakolliseksi armeijassa. Armeijan eri työpaikoissa on Särmäkarin mukaan oltava myös tasa-arvosuunnitelma viimeistään vuonna 2007. 
