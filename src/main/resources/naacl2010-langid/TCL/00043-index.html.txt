KUALA LUMPUR: Lembaga Tabung Haji (Tabung Haji) disaran mengadakan siri jelajah ke seluruh negara bagi menjelaskan kewajaran menyenaraikan Tabung Haji Plantations Bhd (THP) di Bursa Malaysia kepada pendeposit dan rakyat. Beberapa Ahli Parlimen yang dihubungi berpendapat, penerangan kepada semua lapisan masyarakat adalah cara terbaik ke arah meyakinkan orang ramai bahawa penyenaraian itu tidak menjejaskan kepentingan atau simpanan mereka selaku pelabur. Ahli Parlimen Batu Pahat, Dr Junaidy Abd Wahab, berkata siri penerangan membolehkan pengurusan THP berinteraksi dengan orang ramai, khususnya pendeposit yang mungkin kurang faham keseluruhan cadangan pengapungan itu. “Kita alu-alukan jaminan Perdana Menteri bahawa penyenaraian THP tidak mencemar kesucian penubuhan Tabung Haji, namun pada masa sama kita mahu pengurusan THP mendengar pandangan dan menghapuskan kebimbangan rakyat,” katanya. Beliau juga berharap pengurusan THP sentiasa bersikap telus selepas anak syarikat itu disenaraikan dan tidak melindungi maklumat penting seperti prestasi syarikat daripada orang ramai. Pada sesi perbahasan Rang Undang-Undang Perbekalan 2006 peringkat dasar di Dewan Rakyat sebelum ini, Ahli Parlimen terutama beragama Islam sepakat menolak cadangan itu dan menyifatkannya sebagai perlanggaran terhadap undang-undang dan hak pendeposit dan boleh menghancurkan 'benteng terakhir' pelaburan umat Islam di Malaysia. Bagaimanapun, Datuk Seri Abdullah Ahmad Badawi dalam satu kenyataan Jumaat lalu membenarkan Tabung Haji meneruskan usaha itu bagi membolehkannya bersaing dengan syarikat terbaik dalam sektor perladangan. Keputusan itu dibuat selepas mempertimbangkan cadangan dan pandangan semua pihak berhubung syor penyenaraian THP yang mendapat bantahan segelintir pihak. Ahli Parlimen Ketereh, Mohd Alwi Che Ahmad, berkata pengurusan THP perlu memastikan setiap keputusannya memberi manfaat kepada syarikat dan bukan sebaliknya. “Saya yakin Perdana Menteri sudah menimbang dengan penuh saksama dan teliti keputusan itu, manakala rakyat dan pendeposit akan cuba memahami hasrat itu. “Jangan gadaikan prinsip asal Tabung Haji atau melabur tanpa ketelitian kerana akhirnya, yang menanggung beban ialah rakyat yang menaruh penuh kepercayaan,” katanya sambil menambah penjelasan ke seluruh negara dilihat sebagai langkah munasabah ke arah mendapat ‘restu’ pendeposit. Ahli Parlimen Jasin, Datuk Mohd Said Yusof, berkata penjelasan mengenai langkah penyenaraian itu mampu memadamkan kekeliruan pendeposit mengenai status simpanan mereka bersama Tabung Haji. “Bila Perdana Menteri kata penyenaraian diteruskan, kita akur sajalah tetapi ada baiknya dibuat penerangan ke seluruh negara. “Apa yang saya suarakan di Dewan Rakyat tempoh hari bukannya pandangan saya semata-mata tetapi apa yang dapat dari luar hasil perbincangan dengan rakyat pelbagai peringkat,” katanya.
