SENTIMEN pasaran yang lemah minggu lalu lalu berikutan keengganan pelabur memasuki pasaran menjelang cuti dua perayaan utama, iaitu Deepavali dan Aidilfitri selain kekurangan petunjuk pasaran sebagai panduan untuk pelabur. Penjualan berterusan dana asing terhadap kaunter mewah terpilih turut mendorong kejatuhan Indeks Komposit Kuala Lumpur (KLCI) ke paras terendah baru dalam tiga bulan. Indeks berkenaan jatuh di bawah paras sokongan utama 200-hari SMA sebelum meningkat untuk ditutup tinggi sedikit berbanding paras dicatat Jumaat lalu. KLCI mengakhiri dagangan minggu lalu 3.8 mata lebih rendah kepada 905.79 disertai jumlah dagangan rendah 306.8 juta saham berbanding 383.6 juta saham minggu sebelumnya. Saham Papan Kedua dan Pasaran Mesdaq meneruskan kejatuhan disebabkan jualan besar-besaran berterusan oleh peruncit. Kekurangan sokongan belian pada harga rendah mengurangkan impak kejatuhan. Jumaat lalu, Indeks Papan Utama (SBI) jatuh 0.86 mata kepada 83.17 berbanding minggu sebelumnya, manakala Indeks Komposit Mesdaq jatuh 1.9 mata atau 2.2 peratus kepada 84.53. Urus niaga minggu lalu lebih tertumpu kepada saham perbankan, didorong minat baru bagi penggabungan dan pengambilalihan (M&A). Southern Bank Bhd (SBB) dan syarikat induknya, Killinghall mendapat perhatian berikutan pengumuman Bumiputra-Commerce Holding Berhad (BCHB) untuk memulakan rundingan penggabungan dengan pemegang saham utama SBB. Sehubungan itu, saham SBB meningkat 40 sen atau 11.4 peratus untuk ditutup pada RM3.90 minggu lalu. Perkembangan itu juga memberi limpahan kepada saham perbankan lain apabila harga saham kaunter berkaitan meningkat antara 0.8 peratus hingga 1.6 peratus. Di Bursa Malaysia Derivatives Bhd, KLCI saham bulan semerta kontrak hadapan Oktober turun 0.5 mata kepada 902.0 iaitu 3.8 mata lebih rendah berbanding indeks di pasaran tunai. Paras itu juga 7.1 mata lebih rendah berbanding paras dicatat minggu sebelumnya. Peniaga mengambil untung dan hanya menjual menjelang cuti perayaan, dan ini ditunjukkan penurunan sepanjang minggu lalu. Minggu ini, pasaran dijangka mencatat sedikit pemulihan, disokong peningkatan Wall Street yang menyaksikan Indeks Perindustrian Dow Jones (DJIA) naik 172.8 mata Jumaat lalu dan kenaikan perangkaan sektor perbankan bagi September minggu lalu. Pasaran juga menjangka tinjauan ekonomi Amerika Syarikat masih lagi positif disokong data ekonomi menggalakkan. Bagaimanapun, jumlah dagangan masih lagi rendah berikutan minggu dagangan yang singkat berikutan cuti dua perayaan. Urus niaga juga dijangka lebih berhati-hati berikutan kebimbangan ke atas inflasi tinggi akan melemahkan pendapatan korporat suku ketiga. Minta terhadap sektor perbankan dijangka kekal minggu berikutan data perbankan menggalakkan untuk tempoh September 2005. Pertumbuhan hutang pulih kepada 9.2 peratus, paras tertinggi sejak Jun 1998 dan nisbah hutang tidak berbayar (NPL) turun kepada 4.8 peratus. Perkembangan ini memberi sedikit petunjuk kepada prestasi pendapatan sektor perbankan dalam suku ketiga tahun ini, sekali gus menghapuskannya risiko kejatuhan akibat prestasi lemah. Di Amerika Syarikat, harga saham meningkat untuk minggu pertama sepanjang Oktober ini, berikutan laporan mengatakan pertumbuhan ekonomi negara meningkat suku ketiga lalu dengan inflasi terkawal. Jumaat lalu, DJIA meningkat 172.8 mata atau 1.7 peratus kepada 10,402.8, kenaikan paling besar didorong kenaikan semua 30 kaunter yang terkandung dalam indeks berkenaan kecuali IBM. Kenaikan minggu lalu didorong data ekonomi positif. Data awal Jabatan Perdagangan suku ketiga menganggarkan Keluaran Dalam Negara Kasar (KDNK) naik 3.8 peratus berbanding tempoh sama tahun sebelumnya dan anggaran itu lebih tinggi berbanding 3.3 peratus yang dicatat dalam suku kedua dan pakar ekonomi pula menjangka ekonomi meningkat 3.6 peratus. Indeks perbelanjaan penggunaan peribadi meningkat 1.3 peratus, paras paling rendah sejak suku kedua 2003. Secara teknikal, selepas kejatuhan awal minggu lalu di Bursa Malaysia, KLCI mencecah lebih rendah daripada SMA 200-hari. Pantulan teknikal menjelang hujung minggu mendorong keadaan lemah dan pergerakan tidak kekal, berikutan momentum belian lemah kerana IK jatuh ke paras paling rendah dalam tempoh tiga bulan kepada 902.39 pada dagangan lewat petang Jumaat lalu. Petunjuk pantulan harian seperti stokastik harian dan Indeks Kekukuhan Relatif (RSI) bagi KLCI tersekat di kawasan terlebih jualan, dan ini mencerminkan potensi pantulan teknikal yang baik. Bagaimanapun, petunjuk mingguan terus serong rendah, dengan RSI 14 minggu memotong lebih rendah daripada paras biasa yang mencerminkan isyarat jualan. Walaupun petunjuk momentum jangka pendek mencadangkan pantulan teknikal minggu ini, momentum belian lemah berikutan minggu cuti perayaan akan mengehadkan momentum kenaikan. Jualan paksa kepada keuntungan terhad dijangkakan kerana peniaga mencuba membuat pegangan bagi kedudukan jualan terhadap KLCI hadapan dengan jangkaan pasaran berkenaan akan terus jatuh.
