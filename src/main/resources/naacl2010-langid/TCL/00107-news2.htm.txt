
Nagpahiwatig na ng paglambot ang Malacañang sa pakikipagmatigasan nito sa Senado kaugnay ng Executive Order (EO) 464.
Ito ay matapos sabihin ni Press Sec. at presidential spokesman Ignacio Bunye na umaasa silang matatapos na rin ang alitan sa lalong madaling panahon.
Gayunpaman, matigas pa rin ang posisyon ng palasyo na ang Senado ang nagtulak dito para iisyu ang EO 464. "Itong EO 464 ay nagmula dahil sa sobrang pambabastos sa isang cabinet secretary na naging sanhi din ng kanyang pagkaka-detain. Marahil ay kailangang ma-resolve kaagad ito," ani Bunye kasabay ng pahayag na bukas ang Malacañang na makipag-dialogo sa Senado hinggil sa naturang isyu.
Kahapon ay nanawagan naman ang 10 senador sa liderato ng Malacañang, Senado at Kamara na mag-usap-usap upang tapusin ang giyerang nilikha ng EO 464 sa pagitan ng ehekutibo at lehislatura.
Sa pangunguna ni Sen. Francis Pangilinan ay umapela ang grupo sa mga kinauukulan na magdaos ng dialogue upang resolbahin ang hidwaan. Kabilang sa mga nagsusulong nito ay sina Sens. Juan Ponce Enrile, Ramon Magsaysay Jr., Juan Flavier, Pia Cayetano, Ramon ‘Bong’ Revilla Jr., Richard Gordon, Ralph Recto at Lito Lapid.
Samantala, pormal namang idinulog kahapon ng iba’t ibang grupo sa Korte Suprema ang legalidad ng EO 464. Tatlong magkakaibang grupo ang naghain kahapon ng magkakahiwalay na petisyon na pawang humihiling na lusawin ng kataas-taasang hukuman ang naturang kautusan ni Pangulong Gloria Macapagal-Arroyo.
Isang petisyon ang inihain ng Counsels for the Defense of Liberty, Courage at partylist group na Bayan Muna at nagsampa rin ng petisyon ang Alternative Law Groups Inc. at si Atty. Frank Chavez.
Kumpiyansa naman ang mga kaalyado ng Pangulo sa Kamara na dedesisyunan ng Korte Suprema ang mga petisyon nang naaayon sa batas at base sa mga probisyon ng Konstitusyon.
Samantala, kahapon ay bumisita si Sen. Rodolfo Biazon, isang retiradong military general, sa Camp Aguinaldo at dito pinaliwanagan nito si AFP chief Gen. Generoso Senga na wala itong dapat panagutan sa ginawang paghihigpit sa kanyang mga opisyal kahit pa ideklara ng Korte Suprema na ‘unconstitutional’ ang EO 464.
