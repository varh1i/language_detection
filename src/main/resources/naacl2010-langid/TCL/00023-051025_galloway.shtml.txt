Επιτροπή της γερουσίας των ΗΠΑ υποστηρίζει ότι διαθέτει νέα στοιχεία τα οποία ενοχοποιούν τον ανεξάρτητο Βρετανό βουλευτή, Τζορτζ Γκάλογουεϊ για ανάμειξη σε σκάνδαλο γύρω από το πρόγραμμα του ΟΗΕ για το Ιράκ «Πετρέλαιο για Τρόφιμα». 
Σύμφωνα με την αμερικανική επιτροπή υπάρχουν στοιχεία, τα οποία αποδεικνύουν ότι η ιρακινή ηγεσία χρημάτιζε με υπέρογκα ποσά οργάνωση του κ. Γκάλογουεϊ αλλά και τη σύζυγό του, Αμινέ Αμπού Ζαγάντ. 
Ο πρώην βουλευτής των Εργατικών όχι μόνο αρνήθηκε τις νέες κατηγορίες της αμερικανικής γερουσίας αλλά προέτρεψε τις αμερικανικές αρχές να του απαγγείλουν κατηγορίες για ψευδορκία. 
Μιλώντας στο BBC ο Σκωτσέζος ανεξάρτητος βουλευτής είπε ότι δεν είναι σε θέση να λογοδοτήσει για τις κατηγορίες που εξαπολύθηκαν εις βάρος της συζύγου του αν και δήλωσε «έκπληκτος». 
«Με τη δύναμη της αλήθειας μου κατάφερα να χλευάσω τη γερουσία, η οποία αναγκάστηκε να καταφύγει σε αυτήν την επίθεση σπίλωσης του ονόματός μου», είπε ο πρώην βουλευτής των Εργατικών, ο οποίος εκδιώχθηκε από το κόμμα επειδή απεκάλεσε εγκληματία πολέμου τον πρωθυπουργό, Τόνι Μπλερ. 
Ο πρόεδρος της επιτροπής της γερουσίας, Νορμ Κόουλμαν υποστήριξε ότι ο κ. Γκάλογουεϊ ήταν «κάθε άλλο παρά ειλικρινής». 
Ο ανταποκριτής του ΒΒC στην Ουάσινγκτον, Τζάστιν Γουέμπ τόνισε ότι ανοίγεται πλέον μια «νέα πιο σοβαρή φάση στην αντιπαράθεση γερουσίας  Γκάλογουεϊ. 
Τον περασμένο Δεκέμβριο, επιδικάστηκε στο βουλευτή ποσό 150.000 λιρών ως αποζημίωση για ηθική βλάβη που υπέστη από δημοσίευμα-λίβελο της εφημερίδας Ντέιλι Τέλεγκραφ, που επίσης έκανε λόγο για χρηματισμό του από το καθεστώς Σαντάμ.
