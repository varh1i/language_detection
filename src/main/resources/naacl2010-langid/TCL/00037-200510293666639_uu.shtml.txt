
Poikamies saa syytteet 163:sta lapsen hyväksikäytöstä, mutta poliisi tietää vain yhden uhrin henkilöllisyyden. 
Yhtä Suomessa tapahtunutta tekoa lukuun ottamatta kuusankoskelaisen miehen rikokset tapahtuivat Thaimaassa. Poliisi kuuli esitutkinnassa vain Suomessa seksuaalirikoksen kohteeksi joutunutta uhria.
- Muista meillä oli olemassa vain kuvia, osa oli vuodelta 1989, kertoo tutkinnanjohtajana toiminut rikoskomisario Mika Ihaksinen keskusrikospoliisista.
- Asianomistajien tiedossa olevat nimet olivat epäillyn itsensä keksimiä. 
Miehelle 163 syytettä 
Poikamiehenä elellyt, vuonna 1962 syntynyt mies myönsi noin 250 hyväksikäyttötapausta, mutta Tampereen kihlakunnansyyttäjä Hannele Selin-Hakala päätti nostaa syytteet 163:ssa lapsiin ja nuoriin kohdistuneessa seksuaalirikoksessa.
Syytteet kattavat 47 lapseen kohdistuvaa haureutta, 43 törkeää lapsen seksuaalista hyväksikäyttöä ja 73 seksuaalipalvelujen ostamista nuorelta.
- Epäiltyjä tekoja oli paljon enemmän kuin syytteitä nostettiin.
Poliisin työtä helpotti kuusankoskelaismiehen itsensä keräämä materiaali. Kotietsinnässä löytyi vuodesta 1989 pidetty tarkka päiväkirja, johon mies oli kirjannut kaikki Thaimaan-matkojen tapaukset. Merkintöjen mukaan niitä oli yhteensä jopa 445.
Mies myös kuvasi hyväksikäyttötilanteita kuuden vuoden ajan. Videokasetteja kertyi yli sata.
