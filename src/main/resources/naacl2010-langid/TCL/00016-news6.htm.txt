
Inihain kahapon ng Senado ang subpoena kay ex-Department of Agriculture (DA) Undersecretary Jocelyn Bolante upang humarap sa imbestigasyon ng P723 milyong fertilizer scam sa Oktubre 26 ngunit nagawa nitong makatakas sa loob ng Westin Philippine Plaza.
Matapos makakuha ng impormasyon na si Bolante ay nasa nasabing hotel dahil ito ang convenor ng Rotary Zone Institute Program ng Rotary International, agad na nagtungo roon ang Senate Sgt.-at Arms at ang kinatawan ng Senate committee on agriculture para ihain ang subpoena kay Bolante.
Subalit sadyang mailap ang huli dahil hindi na ito inabutan ng mga taong magbibigay sana ng subpoena. Nagbabala naman si Sen. Ramon Magsaysay Jr. na maghahain sila ng kasong obstruction of justice laban sa security officer ng Westin at mga opisyal ng Rotary na humarang sa Senate personnel upang hindi makapasok sa conference room para hanapin si Bolante. 
