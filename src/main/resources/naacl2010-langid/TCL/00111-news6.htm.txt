
Nauwi sa wala ang pagharap kahapon nina B/Gen. Francisco Gudani at Lt. Col. Alexander Balutan sa AFP-Provost Marshall Office, ang nag-iimbestiga sa napipintong pagsalang ng mga ito sa court martial proceedings kaugnay ng kasong paglabag sa Articles of War 65.
Ito ay matapos na hindi magkaintindihan sina Provost Marshall Col. Henry Galarpe at mga abogado ng dalawang inaakusahang military officials makaraang akalain ng kampo ng huli na pormal na pagsisimula na ang proseso kahapon ng pre-trial investigation at makikita ng mga ito ang kaukulang charge sheet laban sa kanilang kliyente.
Ipinaliwanag naman ni Galarpe na nais lamang umanong tukuyin ng fact-finding committee sa naturang pagharap nina Gudani at Balutan na madetermina kung natanggap ng mga ito ang verbal order patungkol sa Executive Order 464 na inisyu ni Pangulong Arroyo na nagbabawal sa mga military officials na dumalo sa pagdinig ng Kongreso o Senado kaya’t wala pa itong maipapakitang charge sheet.
Idinagdag pa ni Galarpe na pag-aaralan ng provost marshall ang susunod na hakbang at pag-evaluate ng ebidensya sa loob ng isang linggo para maisumite na ang kaukulang rekomendasyon sa Judge Advocate Generals Office, ang magdedetermina kung may sapat na basehan laban sa dalawa kaugnay ng kasong insubordination at tuluyang pagsalang sa mga ito sa court martial.
Sa kabilang banda, sinabi naman ni Lawyer Napoleon Poblador, legal counsel nina Gudani at Balutan, na hindi magpa-participate sa proseso ang kanyang mga kliyente hangga’t hindi inilalatag ang sworn complaint o charge sheet laban sa mga ito kaugnay ng sinasabing paglabag sa AW 65 o willfully disobeying superior officers na may katapat na parusang habambuhay na pagkabilanggo.
Sa ambush interview, tumanggi namang sumagot si Gudani sa mga katanungan ng media maliban sa kanyang pahayag na "I have only one statement, God bless the Philippines."
Samantala,sinuportahan ng Philippines for Jesus Movement (PJM) sina Gudani at Balutan.
