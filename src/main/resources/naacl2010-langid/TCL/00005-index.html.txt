NEW DELHI: Setiausaha Agung Pertubuhan Bangsa-Bangsa Bersatu (PBB) Kofi Annan semalam mengetuai pemimpin negara dunia mengutuk siri serangan bom yang mengorbankan sekurang-kurangnya 61 orang di New Delhi kelmarin. “Annan dukacita dan mengutuk siri serangan bom yang mengakibatkan ramai terbunuh di ibu negara India itu. “Beliau terkejut dengan serangan pengganas ini yang berlaku menjelang Deepavali,” menurut kenyataan yang dikeluarkan pejabat Annan. Perdana Menteri India, Manmohan Singh menuduh kumpulan pengganas dan berkata, letupan di bazar itu kelmarin sengaja dilakukan ketika ramai orang sibuk membeli belah menjelang Deepavali dan Aidilfitri minggu ini. Pakistan turut mengecam serangan bom itu dan menyifatkannya sebagai pelakuan jenayah pengganas serta menggesa dalang serangan dihadapkan ke mahkamah, menurut kenyataan Kementerian Luar Pakistan. Mesej takziah kepada mangsa dan kutukan terhadap serangan turut mencurah-curah dari seluruh dunia dengan Washington menyifatkan serangan itu membuktikan bahawa pengganas tidak mengenal sempadan. Afghanistan, Afrika Selatan, Australia, Britain, Bangladesh, China, Filipina, Perancis dan beberapa negara lain turut mengecam serangan itu dan menyampaikan takziah. – AFP
