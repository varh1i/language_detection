
BO-OP die gebreide kniekombersie op haar skoot vroetel haar hande met mekaar. Agter seersucker-skilletjies - die erfenis van amper 'n eeu onder Afrika-son - is haar oë bykans heeltemal blind. Maar net totdat sy praat, want dan skilder sy helder prente met net enkele woorde. 
En die beste? Die deurlopende ragfyn ironiese stekies.
Margaret Cairns woon in 'n bykans ongeskonde Victoriaanse huis in Rondebosch, Edrom, een van die dae 100 jaar oud. Dik wit mure, swart hortjies, 'n gang so breed soos menige moderne slaapkamer en langs die stoep die oorblyfsels van een van die oudste banksia-roosbome in die Kaap. Ons drink rooibostee en eet botterkoek in wat eens die hoofslaapkamer was van pa Edgar Lawrence Twentyman Jones en ma, ook Margaret. 
Dogter Margaret het 'n regsgraad van die Universiteit van Kaapstad, maar het kinderonthalwe, daar's vier, gekies om van die huis te werk. So het 'n stamboek-soektog na haar pa se mense haar op allerlei onverwagte historiese afdraaipaadjies gelei. Sy't toenemend nagelees en neergeskryf en is vandag 'n voorste kenner van plaaslike geskiedenis. Maar ek wil haar nie vermoei met te veel vrae nie en gaan blaai in die Kaapse Argief deur haar versameling. (Dié plek noem sy iewers tereg die "hart van die Tuin van Eden" vir navorsers.) Deurlopend in haar aantekeninge en artikels is haar sin vir humor. Iewers sê sy geskiedenis was op laerskool haar mees gehate vak. Jy sien hoe die oë van 'n slim dogtertjie verdof: eindelose Kafferoorloë, nou darem versag . . . ou vratneus Cromwell en die verwyfde Charles vir ewig in my geestesoog gegraveer.
Maar nes sy haar lewe lank deur historiese afritte verlei is, migreer my fokus die hele argief vol, vergeet ek heeltemal hoekom ek eintlik hier is en maak nie eens presiese aantekeninge oor wie wat gesê het nie, ek lees so lekker.
So kyk daai vurige pioniersvrou, Trijn Ras (eerste boer van die eerste plaas in Constantia, Swaaneweide, nou Steenberg), my opeens weer bars in die oë. Voorheen al hier geskryf oor haar, onthou, die wydsbeenbruid met die vyf mans? Gunstelingkarakter van mevrou Cairns, tereg. En ekskuus as my bronne bietjie uit is, maar ek moet eenvoudig die stories deel. Soos dié van Emma Rutherford, latere vrou van Andrew Murray, wat as jongmeisie ná 'n verhuising kla dat Claremont van die middel-negentiende eeu veel vuiler as Seepunt is. Jy kry nie jou roksome skoongehou nie. Om nie te praat van Wynberg nie, sies, a terrible flirting gossipy little village. 
En miskien omdat die suidooster-seisoen haas op ons is, val my oog op 'n eeue oue jammerklag oor dié boelie van 'n bries. "Om dit in 'n suidoosstorm in die strate van die stad te waag is om jouself aan bespotting en skande bloot te stel. Dis eenvoudig onmoontlik om jou balans te hou, wat nog te sê jou bonnet. Dis klippies, stof en sand. Dis muurpapier wat verbruin en vernietigende, meelfyn stof wat tussen klavierklawers neersif," skryf R.F.M. Immelman. Kortom, genoeg onheil om selfs 'n Kwaker se teenwoordigheid van gees te knak.
Maar die mooiste argief-storie waarop ek afkom, is inderdaad deur Margaret Cairns self. In Edrom, lank gelede, het hulle natuurlik 'n Dover-stoof gehad en saans, ná die vuur geblus is, is die bokant van die Dover die ideale plek vir die brooddeeg om nag lank in 'n kom onder 'n doek lyf te kry. Een oggend toe haar ma in die kombuis kom om die deeg af te knie, lê die huiskat opgekrul en vas aan die slaap in die kom bo-op die deeg wat in 'n snoesige, louwarm kussing rondom hom uitgerys het. 
En terwyl ek in haar kalm, beleë huis kuier - in die vertrek waar sy 93 jaar tevore gebore is - ruik ek dié behaaglike katbrood. Want die sintuie skop mos in (hoop die handboekmakers weet dit) as droë feite slim oorvertel word. 
Buite skeur taxi's op en af in Klipfonteinweg. Verrek mense hul beursies en lywe om die klok vir ewig op 20 te stop. Vliet adresse en beroepe. Verander alles in die knip van 'n oog. 
Maar saam met die vrou sonder oë sien ek vir een oomblik wat van belang is en wat volkome glad nie.
Kaapstad
26 Oktober 2005
