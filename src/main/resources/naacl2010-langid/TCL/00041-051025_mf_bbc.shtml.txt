نايجل چپمن، رئيس بخش جهانی بی بی سی راه اندازی شبکه تلويزيونی تازه ای را به زبان عربی در اين مؤسسه اعلام کرد.
تلويزيون عربی بی بی سی نخستين شبکه تلويزيونی بين المللی خواهد بود که بی بی سی برای راه اندازی و اداره آن از بودجه دولتی استفاده خواهد کرد.
تلويزيون بی بی سی جهانی که به زبان انگليسی برنامه پخش می کند و تنها شبکه تلويزيونی بين المللی اين مؤسسه به شمار می رود، خودگردان است و از بودجه دولتی استفاده نمی کند.
با آغاز به کار تلويزيون عربی بی بی سی، برنامه های راديو جهانی بی بی سی به ده زبان مختلف که عمدتاً زبانهای رايج در اروپای مرکزی اند متوقف می شود.
در حال حاضر که راديو جهانی بی بی سی به زبان انگليسی و 42 زبان ديگر برنامه تهيه می کند، تعداد شنوندگان آن به زبانهای غير از انگليسی 45 ميليون نفر برآورد می شود.
راه اندازی تلويزيون عربی و بسته شدن ده بخش زبانهای خارجی، مهمترين تغيير در تاريخ هفتاد ساله بخش جهانی بی بی سی به شمار می رود.
ربکا جونز، خبرنگار بی بی سی در امور رسانه های می گويد که در بسياری از نقاط جهان، بويژه خاورميانه شمار مردمی که تلويزيون نگاه می کند در حال افزايش و تعداد شنوندگان راديو در حال کاهش است و انتظار می رود که تلويزيون عربی بی بی سی به رقيبی جدی برای شبکه هايی همچون الجزيره تبديل شود.
بی بی سی پيش از اين هم شبکه ای تلويزيونی به زبان عربی داشته که شرکت سعودی اوربيت روی آن سرمايه گذاری کرده بود اما اين شبکه تلويزيونی در سال 1994 به دليل اختلافاتی که بر سر سياست خبری آن پيش آمد تعطيل شد و در همان سال تلويزيون الجزيره با استفاده از افرادی که در تلويزيون عربی بی بی سی کار کرده بودند به راه افتاد.
در حالی که بی بی سی بار ديگر به فکر راه انداختن تلويزيون عربی افتاده، شبکه الجزيره نيز در حال راه اندازی تلويزيونی به زبان انگليسی است.
