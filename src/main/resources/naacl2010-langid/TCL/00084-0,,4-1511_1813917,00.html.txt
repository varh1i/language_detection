
KAAPSTAD. - M-Net het besluit om die stemprosedure vir Idols aan te pas weens duisende stemme wat weekliks deur kykers uitgebring word, maar glad nie in berekening gebring word nie.
Die betaalkanaal en die programvervaardiger FremantleMedia het bekend gemaak dat 'n "formaatverandering" gister ingestel is sodat meer kykerstemme ingesluit kan word.
'n Kwart van die totale aantal stemme van kykers word glad nie in die werklikheidsreeks getel nie omdat slegs stemme getel word wat na afloop van die galavertonings ontvang word.
Duisende kykers stem egter reeds gedurende die program en betaal vir inbeloproepe en SMS'e wat nie in aanmerking kom nie. Die reëls is gisteraand aangepas sodat aanhangers vanaf die begin van elke Sondagaand-episode stemme kan uitbring - wat dan wél getel word.
"Ons het die besluit geneem om die stemme in te sluit wat gedurende die galavertonings ontvang word om te verseker dat daardie duisende stemme in die finale stemtelling verteenwoordig word en dat mense nie hul geld mors om oproepe te maak en SMS'e te stuur wat nie tel nie," het mnr. Carl Fischer, hoof van M-Net se plaaslike produksies, gesê.
"Die eerste deelnemer wat optree, sal nou onmiddellik reeds geldige stemme kry, terwyl die laaste deelnemer ook nog vars in kykers se geheue sal wees en verseker dat almal 'n regverdige kans kry."
Die program maak intussen skoonskip in die kyksyfer-stryd.
Die program het Egoli verbygesteek as die gewildste program op M-Net, met 650 000 kykers, terwyl die Maandagaand-uitval-episodes kykers ook gaande het. 
