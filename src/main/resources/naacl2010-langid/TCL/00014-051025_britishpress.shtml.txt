Το ενδιαφέρον των βρετανικών εφημερίδων για τη γρίπη των πτηνών επικεντρώνεται στο κέντρο καραντίνας του Έσεξ, όπου βρέθηκε ο νεκρός παπαγάλος. Κατά σύμπτωση το 2001 στο ίδιο μέρος είχε ξεσπάσει η νόσος του αφθώδους πυρετού. 
«Στο χωριό το οποίο σήμερα βρίσκεται στην πρώτη γραμμή της απειλής της γρίπης των πτηνών ξεκίνησε ο αφθώδης πυρετός», υποστηρίζει σε δημοσίευμά της η βρετανική εφημερίδα «Τάιμς» (The Times). 
Συγκεκριμένα η βρετανική εφημερίδα αναφέρει ότι «στο χωριό Λίτλ Γουάρλι του Έσεξ βρίσκεται η έδρα του καταστήματος εξωτικών πουλιών, «Πίγκασους Μπερντς», η οποία φέρεται να συνδέεται με το κέντρο καραντίνας όπου βρέθηκε νεκρός ο παπαγάλος που είχε προσβληθεί από το επικίνδυνα παθογόνο στέλεχος Η5 του ιού. Το κατάστημα ανήκει στον Μπρετ Χάμοντ και βρίσκεται απέναντι από το σφαγείο, όπου το 2001 εντοπίστηκε το πρώτο κρούσμα αφθώδους πυρετού». 
Η «Πίγκασους Μπερντς», σύμφωνα με την «Τάιμς», είναι ο μεγαλύτερος εισαγωγέας πουλιών στο Έσεξ. Ο κ. Χάμοντ πιστεύεται ότι διατηρεί τουλάχιστον ένα κέντρο καραντίνας για τα εισαγόμενα πουλιά. Η «Τάιμς» προσπάθησε να επικοινωνήσει με τον ιδιοκτήτη της εταιρείας αλλά δεν κατέστη δυνατό. 
«Η ΕΕ πρόκειται να επιβάλει απαγόρευση στις εισαγωγές άγριων πτηνών μετά το βρετανικό αίτημα», υποστηρίζει η «Γκάρντιαν» (The Guardian), η οποία παρακάτω διευκρινίζει ότι η απαγόρευση αναμένεται να είναι προσωρινή. 
Και η «Γκάρντιαν» θεωρεί ότι το κέντρο καραντίνας, όπου βρέθηκε ο νεκρός παπαγάλος, βρίσκεται στο Έσεξ απέναντι από το σφαγείο με τον αφθώδη πυρετό και ότι ιδιοκτήτης του είναι ο Μπρετ Χάμοντ. 
«Χθες έγινε γνωστό ότι ο Βασιλικός Σύλλογος για την Προστασία των Ζώων είχε παλαιότερα διενεργήσει έρευνες για τις συνθήκες διαβίωσης των ζώων στην Πίγκασους Μπερντς», επισημαίνει η βρετανική εφημερίδα. 
Από την πλευρά της η κυβέρνηση δεσμεύτηκε να προχωρήσει σε αναθεώρηση των διαδικασιών καραντίνας στη Βρετανία. 
Η «Ντέιλι Τέλεγκραφ» (The Daily Telegraph) εκτιμά ότι «η γρίπη των πτηνών ενδέχεται να έφτασε στη Βρετανία πολύ νωρίτερα από ό,τι πιστεύεται». Το άρθρο υποστηρίζει ότι το κέντρο καραντίνας στο Έσεξ είχε μολυνθεί από το επικίνδυνο στέλεχος Η5 πολύ νωρίτερα από την ανακάλυψη του νεκρού παπαγάλου. 
«Οι επιστήμονες ακόμα αναζητούν την πηγή του πρώτου κρούσματος γρίπης των πτηνών στη Βρετανία», είναι ο τίτλος της «Ιντιπέντεντ» (The Independent) για το ίδιο θέμα. 
Η «Ιντιπέντεντ» επίσης παραθέτει μερικά στοιχεία για το εμπόριο των εξωτικών πουλιών στη Βρετανία και την Ευρώπη, εν γένει. 
Σύμφωνα με την εφημερίδα «το Ηνωμένο Βασίλειο είναι ο μεγαλύτερος εισαγωγέας παπαγάλων στην Ευρώπη». «Περίπου 250.00 εξωτικά πουλιά διακινούνται λαθραία στη Βρετανία κάθε χρόνο» και η «η ΕΕ είναι ο μεγαλύτερος εισαγωγέας άγριων πτηνών  περίπου ένα εκατομμύριο το χρόνο». 
Η «Ιντιπέντεντ» αναφέρεται επίσης στο θέμα του αντιβιοτικού Ταμιφλού, το οποίο μπορεί να καταπολεμήσει τον ιό H5N1 που προκαλεί τη γρίπη των πτηνών. 
Συγκεκριμένα, διαβάζουμε: «Οι εταιρείες δημιουργούν τα δικά τους αποθέματα αντιβιοτικών φαρμάκων, καθώς βλέπουν τον κόσμο πανικόβλητο να αγοράζει το Ταμιφλού με αποτέλεσμα να εξαντλούνται τα αποθέματα του Εθνικού Συστήματος Υγείας».
