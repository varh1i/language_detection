מכירים את מורן אטיאס? מכירים, בטח שמכירים. מי לא מכיר. הדוגמגישה, שמצוידת בכל מה שצריך בשביל להצליח, שכבשה את איטליה, שעשתה מה שעשתה במילאנו עד שחזרה לארץ, שעשתה את מה שעשתה בארץ, ששיחקה אותה בתוכנית טלוויזיה ובקמפיין ובעוד קמפיין, שנסעה בחזרה לאיטליה ונבחרה שם למשהו, שהשתתפה בעוד קמפיין. זאת שעליה אומרים שאפילו ברוס וויליס לא יכול היה לפספס, ומתחת עיניהם של הפפראצי עזבו הוא ומורן את המלון והתגנבו לאן שהתגנבו (אין לדעת, זה כאמור היה מתחת עיניהם של הפפראצי). 
אז ברוס וויליס לא פיספס והצופים לא פיספסו וקשה היה לפספס בשבועיים האחרונים את הבאנר הצדדי בוואלה, זה שממלא את צד שמאל של עמוד הבית באתר הנצפה במדינה (הקמפיין של חברת גריי אינטראקטיב ירד היום ואפשר לצפות בו בלינק הבא). 
מורן אטיאס ישבה שם עם חבילת קלפים בידה והציעה לכל גולש לשחק איתה, או בשפת המקור: "בואו לשחק איתי". היקלקת - שיחקת, ויש לך אפילו סיכוי לזכות בתלושי קנייה במאות שקלים. 
קמפיין נחות
מדובר בקמפיין אינטרנט שצד את העין ומצית את הדמיון. לכאורה, מדובר בהברקה מהטובות שנראו על מסכינו הקטנים. בחירה מוצלחת בפרזנטורית, המשך מוצלח של קמפיין טלוויזיה (שם נראית מורן משחקת בקלפים עם דוגמן נוסף כששניהם בפוזה מגרה), שימוש בווידיאו, שהופך באחרונה פופולרי, ואפשרות זכייה גדולה יחסית, שנחשבת תמיד כמקדם צפייה ומכירות. 
אחרי כל אלו קשה להאמין שלא לחצתם על הבאנר.
אני לפחות לחצתי, ולא פעם אחת, אבל מה רבה היתה האכזבה - מדובר באחד הקמפיינים הנחותים שנראו כאן באחרונה. איכות הסאונד ירודה ומזכירה הקלטות ביתיות מימיי הטייפ דאבל קאסט. גם התאורה גרועה - כל גרירה של כיסא נשמע ברקע ונדמה כי רק מזל הוא שאיש מבני המשפחה של הצלם לא התעטש, כי אז גם את זה היינו מקבלים בחבילה אחת עם מורן. 
אם לא די בכך, מתגנבת ללב התחושה כי לא ניתן בעצם לזכות. מורן, שמשחקת במשחק המוכר מפינות הרחוב, בו הצופה נדרש לגלות היכן האס בין שלושה קלפים שהמציג מערבב במיומנות, אינה מראה את הקלפים מראש. אני כאמור לא זכיתי, אבל אני לא לבד. בפורום הפרסום והשיווק של תפוז, בו התפתח דיון סביב הקמפיין (באחד הפוסטים נכתב על הקמפיין "קבלו לינק לבדיחה"), העלו כמה גולשים תחושה דומה, לפיה אי אפשר לזכות בפרס הגדול של מורן. 
הבלוג של אטיאס
הפרסום באינטרנט עבר השנה משלב ההמראה לשלב הנסיקה. לכולם ברור שזה קורה, ועכשיו רק נותר לראות איך וכמה. מפרסמים חדשים, ובכלל זה רנואר, מצטרפים למפרסמים הוותיקים ברשת. גם הגולשים מתחילים לחיות יותר בנוחות עם קמפיינים, ולראות בהם יותר מסתם רע הכרחי. לכל אלו, מפרסמים וגולשים, לא מגיע קמפיין בביצוע גרוע כל כך. 
האינטרנט הוא כבר מזמן לא כלי שלישי, בו מפרסמים עושים טובה ונאותים לבזבז את עודפי תקציבי הפרסום שלהם. מדובר בכלי ראשון, חזק ואפקטיווי, שהולך ומשתכלל. נכון להיום, טכנולוגיות הווידיאו והאנימציה ברשת מפותחות מאוד, ומאפשרות איכות שידור גבוהה בעלויות קטנות יחסית. התשתית עצמה מאפשרת גם היא זרימה טובה של אינפורמציה וצפייה איכותית יחסית לעבר, למשל בסרטונים נוסח סרטון הפרסומת של רנואר. אחרי כל אלו, קמפיין רנואר הוא אולי הליכה על המסלול הנכון, אבל לגמרי - אבל לגמרי - בלי סטייל. 
ועוד דבר - בשקט בשקט הופכת אטיאס לכוכבת אינטרנט. הקמפיין לאורנג' בשירותי הדור השלישי, שלל אתרים ותמונות וכעת רנואר, מציגים כוכבת אמיתית, שיכולה להפוך בקלות לאייקון אינטרנט. לו אני רנואר, הייתי מעניק כבר היום לאטיאס בלוג ומממן את כתיבתו. שנה מהגיגיה של הגברת עשויה להיות שווה זהב במונחי אינטרנט. 
