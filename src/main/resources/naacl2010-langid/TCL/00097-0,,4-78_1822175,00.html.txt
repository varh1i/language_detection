
HOOFREGTER PIUS LANGA se hantering van die John Hlophe-sage verlede week het my laat dink aan losskakels en afgetrede oud-hoofregters. 
Langa het soos 'n wafferse Piet Visagie die Hlophe-warmpatat gevat, netjies gesystap en vir die kantlyn geskop. 
Op die rugbyveld word die bal by 'n lynstaan ingegooi en wie ook al weer besit kry, kan groot moles maak as die teenstanders nog daardie netjiese systap bewonder.
Rugby is egter net 'n spel. 
Dit maak ook emosies in spelers én ondersteuners gaande, maar agterna trek almal saam in hul gunstelingkroeg en teug hulle hul gunsteling-sopie - die hoë drama op die rugbyveld gou vergete.
Die regbank is egter nie 'n spel nie. Dit is deel van die suurstof wat die demokrasie nodig het om te lééf. 
Daarom is dit belangrik dat dit beman word deur amptenare - regters, aanklaers en advokate - wat in die onderskeie poste wat hulle beklee, één doel voor oë behoort te hê: die jaloerse beskerming van die integriteit van die regbank. 
Die gebeure van die laaste paar maande op die Kaapse regbank dui daarop dat dié strewe nie juis 'n prioriteit vir die strydende Edelagbares is nie. 
Langa sal dus 'n growwe fout maak as hy meen sy aankondiging verlede week oor regter-president Hlophe en die mense wat erge beskuldigings van rassisme en magsmisbruik teen hom gemaak het, het die klaarblyklike warboel in die Kaapse regbank beëindig. 
Langa het self erken dat die manier waarop die sage bygelê is, "vir verskillende interpretasies vatbaar is". 
Dit is presies waarom dié skietstilstand nie as 'n blywende en heilsame vrede misgetas moet word nie. 
Al wat hoofregter Langa reggekry het, was om die deksel te plaas bo-op 'n hekseketel wat met net die geringste stokery weer gaan oorborrel. 
Langa verdien krediet vir die finesse waarmee hy die beskamende wasgoed-uithangery tussen Hlophe en sy aanklaers uit die openbare domein verwyder het. 
Dit is 'n aanvaarde ontlontingsmeganisme. Dit ontneem die protagoniste die vermoë om vir onbehulpsame openbare effek te speel. Die doel is nie om te verdoesel nie, maar om beweegruimte te skep. 
Só 'n ingryping is byna altyd net van tydelike waarde en word benut vir die meer nugtere bepeinsing van intervensies wat die pleister kan vervang deur dieper chirurgie en blywende heling. 
Die vraag is hoe Langa dié ruimte wat hy geskep het, gaan benut. 
As hoofregter het Langa geen bestuursgesag oor regters nie. Hy stel hulle nie aan nie en kan hulle ook nie ontslaan nie. Dit is ingevolge die Grondwet die prerogatief van die parlement.
Die hoofregter verpersoonlik egter die morele gesag van die regbank, 'n gewigtige verantwoordelikheid wat in regskringe en deur die publiek met die uiterste ontsag bejeën word. 
Juis daarom kyk nie net die regbank nie, maar ook die publiek na Langa om die gemors in die Kaap op te los en 'n gesonde stabiliteit te herstel. 
Dit wil omtrent gedoen wees, want die prentjie van die Kaapse regbank is lelik, met Hlophe 'n sentrale figuur wat bo almal uittroon. Daar is swart regslui, bewus van hul opwaartse kurwe in 'n bemagtigde politieke bestel - in sommige gevalle verdienstelik, soms nie. 
Daar is meestal Engelssprekende wit regslui wat uit 'n liberale tradisie kom wat hom soms tot 'n afbrekende aristokratiese arrogansie leen. 
Dan is daar die eens invloedryke Afrikaner-elite wat nog soek na vastigheid binne die nuwe magsbedeling. 
Voeg by dié mengsel die rol van vroue, gender-kwessies, die vorming van klieks en 'n klaarblyklik knaende geskinder in die teekamer(!), en jy sit met die ideale resep vir 'n ramp. 
As Langa dié gemors met die minste verdere skade aan die beeld van die regbank in sy geheel wil oplos (as hoofregter sal dit nie die beste gebruik van sy eie tyd wees nie), het hy 'n trouble-shooter nodig. 
Dit sal iemand moet wees wat die strydende partye in die Kaap byeen kan bring en hulle met 'n onversetlike fokus kan dryf om die integriteit van die regbank hul hoogste gesamentlike strewe te maak - sonder om die onafhanklikheid van hul onderskeie sfere in te boet. 
Só 'n tussenganger moet die geloofwaardigheid hê om met gemak die vertroue te wen van al die strydendes en ook van diegene wat op die kantlyn staan en passief toekyk of wegkyk hoe hul kollegas die regbank onder hulle uit rysmier. 
Die tussenganger sal ook 'n onberispelike getuigskrif moet hê wat betref die tersaaklike brandpunte in dié herrie: transformasie, rassisme, magsmisbruik en seksisme. 
Dit laat my wonder: Wat doen oudhoofregter Arthur Chaskalson deesdae? 
Die skrywer is senior adjunkredakteur van Beeld.
