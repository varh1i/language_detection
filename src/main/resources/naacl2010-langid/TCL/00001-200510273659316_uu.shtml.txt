
Kansallisoopperassa jatkettiin Sevillan parturin esittämistä perkussionistin kuolemasta huolimatta. 
Orkesterimontussa soittanut perkussionisti menehtyi pian näytöksen alkamisen jälkeen eilisiltana Suomen Kansallisoopperassa Helsingissä.
- Hän aloitti esityksen normaalisti, ja poistui välillä, koska hänen ei tarvinnut soittaa koko ajan, kertoo orkesterinjohtaja Muhai Tang.
- Tultuaan takaisin hän putosi yhtäkkiä tuolilta. Se tapahtui aika alussa näytöstä, noin kymmenen minuuttia sen alkamisen jälkeen.
Tang ei itse huomannut tapahtunutta, koska oli niin keskittynyt omaan työhönsä. Perkussionistin lähellä olleet soittajat kuitenkin havaitsivat tuupertuneen miehen. Oopperan taustatyöntekijät hakivat hänet takahuoneeseen.
- Lääkärit soitettiin paikalle, ja he työskentelivät kovasti pelastaakseen miehen, mutta hän ei selvinnyt, Tang huokaisee.
Hän uskoo muusikon saaneen jonkinlaisen sairauskohtauksen.
