
 
Tusenvis demonstrerte mot at valget er utsatt.
FOTO: AP/SCANPIX
I går løp mandatet til den sittende presidenten ut i Elfenbenskysten. Opprørerne har forkastet et FN-forslag til overgangsstyre og protesterte heftig i går. De siste ukene har Elfenbenskystens 17 millioner innbyggere sett med frykt og redsel i blikket frem mot den 30. oktober, da president Laurent Gbagbos fem år lange styre offisielt gikk ut. Og i går ble det bråk.
- Situasjonen er veldig vanskelig akkurat nå. Hver eneste natt vi går og legger oss er vi urolige og redde, forteller 28 år gamle Sylvie Kouamé Akissi, i byen Brobo i den FN-bevoktede sonen mellom det opprørerkontrollerte nord og regjeringshæren i syd.
Valget avlyst.
Egentlig skulle det vært valg i går, slik at man kunne fått en ny regjering, men planene ble skrinlagt for flere måneder siden. I stedet har Den afrikanske union (AU) og FN presentert en foreløpig løsning som innebærer at presidenten i påvente av et nyvalg blir sittende i opptil tolv måneder, forutsatt at han deler makten med statsministeren. Tusenvis av ubevæpnede demonstranter protesterte i går mot forlengelsen, men ble møtt av tåregassgranater og skremmeskudd i luften, melder AP.
Forslaget om forlenget mandat for presidenten ble tidlig forkastet både av den politiske opposisjonen i sør, og av opprørerne som de siste tre årene har kontrollert hele den nordlige delen av landet.
Mange er urolige for utviklingen. Ungpatriotene, som står presidenten meget nær og som i november i fjor ledet voldsomme opprør i storbyen Abidjan, har den senere tid pisket opp stemningen, fremforalt vest i landet. Amnesty International spår i en fersk rapport nye voldsomheter som kan destabilisere hele regionen. 
Elfenbenskysten var lenge et foregangsland i Afrika. 
 
 Tips en venn Skriv ut  Bli abonnent 
  
 Søk i våre artikler
