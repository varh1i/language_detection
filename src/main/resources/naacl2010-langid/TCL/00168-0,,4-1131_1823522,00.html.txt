
PORT ELIZABETH. - Die trane het gister hier in 'n stampvol hooggeregshof gevloei toe mnr. Llewellyn van Wyk onskuldig bevind is op 'n aanklag van moord op 'n 19-jarige prostituut verlede jaar.
'n Duidelik verligte Van Wyk is onmiddellik nadat regter Joseph Ludorff hom onskuldig bevind het, deur sy oorstelpte vrou, Lillian, en ander lede van sy familie in die beskuldigdebank omhels.
Die staat het Van Wyk daarvan beskuldig dat hy me. Gayline Stevens op 27 April 2004 aangerand en toe met 'n elektriese koord verwurg het voordat hy glo haar lyk by Lake Farm aan die buitewyke van die stad gelos het.
Stevens is volgens ooggetuies tussen 03:00 en 04:00 naby die Belvia-hotel in Govan Mbeki-rylaan deur 'n man in 'n geel kombi opgelaai. Van Wyk besit 'n soortgelyke geel kombi.
Van Wyk het vroeër getuig dat hy en sy vriende die aand voor die voorval baie gedrink het nadat hul vroue vertrek het na 'n konsert in die Kaap. Hy het glo ook volgens hom die dwelm ecstasy gebruik en kan nie veel van die oggend onthou nie.
Ludorff het gelyk gegee dat 'n stuk swart materiaal, 'n stuk skuurpapier, die elektriese koord om Stevens se nek en 'n CD wat op die moordtoneel gevind is, soortgelyk is aan goedere wat in Van Wyk se besit was, maar dat dít alleen nie genoeg is om sy betrokkenheid by die moord bo alle redelike twyfel te bewys nie.
Volgens Ludorff bewys die bloed van die oorledene wat in Van Wyk se spaarkamer gevind is dat Stevens wel daar aangerand en vermoor is.
Ludorff het ook daarna verwys dat twee getuies Van Wyk se swaer, mnr. Hendrik van Biljon, ná die voorval uitgewys het as die bestuurder van die kombi. Volgens dié getuies was die bestuurder, net soos Van Biljon, 'n fris geboude man met lang blonde hare en sy betrokkenheid kan dus nie uitgesluit word nie.
Hy het ook bevind dat Van Biljon en van die ander mans wat die betrokke aand saam met Van Wyk gekuier het, geweet het dat Van Wyk nie die deur van sy huis gesluit het nie en dat van hulle ook op dié aand sy kombi bestuur het.
Van Wyk het aan Die Burger gesê die verhoor het sy lewe omvergewerp en dat hy baie verlig is dat dit nou tot 'n einde gekom het.
"Ek was 9 maande lank vir 24 uur in huisarres en vir 10 maande van die oggend tot die aand. Dit is nou tyd vir 'n lekker lang vakansie."
Volgens Van Wyk het die saak sy familie, en veral sy aangetroude familie, uitmekaargeskeur, maar daar is tyd om die verhoudings te probeer red. "In plaas daarvan om 20 jaar in die tronk deur te bring, kan dié tyd nou gebruik word om almal weer by mekaar uit te bring."
