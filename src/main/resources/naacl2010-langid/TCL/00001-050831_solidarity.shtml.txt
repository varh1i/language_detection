Преди 25 години в Полша беше подписано Гданското споразумение между комунистическите власти и стачкуващите работници, което доведе до основаването на "Солидарност" - единственото независимо масово политическо движение, родено в съветския блок. 
Продължават обаче дебатите за ролята на "Солидарност" в разпадането на комунизма в Източна Европа. Ян Репа от ББС си спомня събитията отпреди 25 години и анализира наследството на Солидарност.
Някога Сталин сравни установяването на комунистическа власт в Полша с оседлаването на крава. Най-големият по територия и население сателит на Москва след Втората световна има дълга история на конфликти с Русия и коренно различни традиции от руските в областта на личните свободи и централното управление. 
В продължение на три десетилетия Полша беше като несмилаемо ястие в съветския стомах. Сталинисткият терор отстъпи на по-гъвкава форма на диктатура. През 70-те години много млади поляци вече пътуваха свободно на Запад, за да посетят роднини и да препечелят пари и бяха наясно за бедността, в която живеят у дома. 
През 1978 година полският архиепископ Карол Войтила беше избран за глава на Католическата църква с името папа Йоан Павел Втори, което инжектира в нацията неимоверна национална гордост. 
На 31 август 1980 година комунистическите власти отстъпиха пред искането на стачкуващите в Гданск работници да създадат свой независим профсъюз. 
Скоро "Солидарност" имаше 10 милиона членове, а в лицето на Лех Валенса профсъюзът откри своя народен трибун. "Солидарност" неприкрито пренебрегваше съветския принцип, че всеки аспект на обществения живот трябва да бъде по инициатива и под контрола на Комунистическата партия. 
Скоро профсъюзът бе трансформиран в масово движение за граждански и национални права, но от особен вид. Кредото на "Солидарност" беше, че обществото ще се организира само, но няма да вземе властта -комунистическият режим, който вече е изпразнен от съдържание, ще остане фасадата, защитавайки Полша от съветските танкове. 
Солидарност виждаше себе си като двигател за морална революция - край на взаимното подозрение, на автоцензурата и корупцията в живота при комунизма. В най-еуфоричните си моменти "Солидарност" дори смяташе, че може да е пример за другите страни в съветския блок. 
Но според Жак Рупник - политолог и бивш съветник за Централна Европа на френското президентство, реалното влияние на "Солидарност" извън Полша е било доста ограничено:
"Трябва да се прави разлика между обществеността и малките дисидентски интелектуални кръгове в Прага и Будапеща, които симпатизираха на "Солидарност". В тези страни обществото остана безразлично и до голяма степен не разбра, за какво се бори "Солидарност". Затова те бяха доста податливи на официалната пропаганда която използваше националните предразсъдъци и обясняваше, че поляците се бунтуват, защото са бедни и недисциплинирани."
На 13 декември полският полският премиер генерал Войчех Ярузелски обяви военно положение, "Солидарност" е поставен извън закона, извършени са много арести. Години по-късно генерал Ярузелски се опита да оправдае военното положение като по-малката от двете злини:
"Това беше наше собствено суверенно решение. По това време социалистическата система беше реалността в държавата. Премахването на тази реалност означаваше гражданска война и чужда инвазия."
Опасността от съветско нашествие никога не беше доказана. Бивши членове на съветското ръководство казаха, че въоръжената намеса е била обсъждана и отхвърлена. 
Ярузелски определено направи на Москва услуга, като й спести международното напрежение след евентуална намеса. Но военното положение се оказа коз в ръцете на американски президент Роналд Рейгън, който използва полската криза, за да засили идеологическата конфронтация със Съветския съюз и продължи мащабното въоръжаване, което според някои анализи изигра главна роля в разпадането на съветската икономика. 
"Солидарност" е обявена извън закона, но продължава да работи нелегално. 
През 1988 година профсъюзът е легализиран отново и през лятото на 1989 година се провеждат частично свободни избори. За своя голяма изненада "Солидарност" печели всички, без едно, места в парламента, за които му е позволено да се кандидатира. 
Но победата на "Солидарност" се оказва начало на упадъка на профсъюза. Тя е бързо засенчена от събитията в други комунистически държави и падането на Берлинската стена. "Солидарност" започва да се разкъсва от вътрешни вражди и взаимни обвинения. 
Може би лятото на 1980 година беше уникална възможност за "Солидарност" да сложи своя отпечатък върху историята. Икономическата криза, работническото недоволство, интелектуалната закваска, уморения режим и националната гордост от папата-поляк, можеха да се окажат съставки за динамична химическа реакция, но фракционни интереси, класови предразсъдъци и лични амбиции бързо вземат превес. 
След падането на комунизма в Полша настъпиха големи промени. За много млади поляци гданските стачки са далечни и непознати събития. 
Може би още по-важно е, че поляците откриха у себе си неподозиран талант за усърден труд и създаване на богатство. 
Но тази процъфтяваща предприемаческа култура няма очевидна връзка с остарялата философия на "Солидарност", може би, с едно изключение - желанието за свобода.
