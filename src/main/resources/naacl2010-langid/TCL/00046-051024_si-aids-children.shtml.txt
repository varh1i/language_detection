سازمان ملل متحد اخطار داده است که برنامه های مبارزه با اچ آی وی/ايدز در جهان از رسيدگی به نيازهای کودکان غافل مانده اند.
سازمان ملل که روز سه شنبه يک برنامه تازه مبارزه جهانی را در اين زمينه معرفی می کند، خواستار اقدامات قاطعانه برای اطمينان از رهايی نسل بعدی کودکان از ايدز شده است.
اين سازمان می گويد که در حال حاضر روزانه 1400 کودک زير پانزده سال از بيماری های مرتبط با ايدز جان می بازند.
منطقه واقع در جنوب صحرای آفريقا از اين نظر آسيب ديده ترين ناحيه جهان است.
سازمان ملل می خواهد اين برداشت عمومی را که اچ آی وی/ايدز بيماری بزرگسالان است تغيير دهد.
هرساله بيش از 600 هزار کودک زير 15 سال آلوده می شوند و تقريبا 90 درصد آنها در کشورهای مرکزی و جنوب آفريقا زندگی می کنند.
سازمان ملل می گويد از آنجا که کودکان قادر به انعکاس نيازهای خود نيستند از دستور کار جهانی مبارزه با ايدز جا افتاده اند.
برای مثال در آفريقا کمتر از دو درصد کودکان مبتلا به اچ آی وی/ايدز داروهای ضدويروسی دريافت می کنند.
در برخی کشورها در جنوب آفريقا، متوسط طول عمر به طور چشمگيری کاهش يافته است.
کشورهايی با جمعيت های ناچيز مثل بوتسوانا و سوازيلند، اغلب با شديدترين تهديدها مواجه هستند.
در نتيجه سازمان ملل به شدت نگران شمار کودکانی است که يتيم می شوند. معدودی از اين کودکان زير چتر حمايت های دولتی قرار می گيرند.
سازمان ملل اخطار می دهد که اگر تلاش هماهنگ برای مقابله با اچ آی وی/ايدز در سراسر قاره آفريقا صورت نگيرد، آثار آن در ساير قسمت های جهان نيز احساس خواهد شد.
