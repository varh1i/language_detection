
 
چارواکي وايي هيله لري چې له نن ( د تلې ١٩ د اکتوبر ١١ ) څخه به مرستندويه شيان په خلکو کې ووېشي او وايي چې يو شمېر درانه سامان آلات سيمې ته په لاره دي چې په ړنگېدلو ودانيو کې ايسار پاتې ژوندي کسان راوباسي.
خو چارواکي وايي چې د خراب موسم له کبله مرستندويه هڅې له خنډ سره مخامخ دي.
د بالاکوټ په سيمه کې فرانسوۍ ژغورندويه ډلې د ښارگوټي له يوه ښوونځي څخه پنځه ماشومان ژوندي راوېستلي دي.
خپله د پاکستان پلازمېنې اسلام اباد کې په زلزلې کې له يوې ويجاړې شوې ودانۍ څخه يوه عراقۍ ښځه او د هغې دوه کلن زوى ژوندي راېستل شوي دي.
له زلزلې څخه ژوندي پاتې کسان د حکومت له لورې د بېړنيو مرستو پر ورو بهير سخت خواشيني دي.
يوه لويه برخه مرستندويه توکي ،عسکر او نړيوالې مرستندويه ډلې زلزله ځپلې سيمې ته ورسېدلي دي. 
خو د سختو بارانونو له ورېدو وروسته د مرستو کارونه له خنډونو سره مخامخ دي .
تر پاکستاني ولکې لاندې کشمېر ته غځېدلې لاره چې د کمرونو له نړېدو څخه بنده شوې وه اوس رپوټونه وايي چې بېرته يې خلاصه کړې ده.
او يوه بل تر ټولو ژوبل شوي ښارگوټي بلا کوټ کې ولسي وگړي د ژوندې پاتې کسانواو په ځانگړې توگه د مړيو د موندلو په لټه کې دي .
