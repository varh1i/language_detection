Han er postsønnen fra Lundby, der var udset til en fremtid som omdeler i Næstved, men som blev dansktopsanger i stedet og via sine forbindelser til Brønshøj Boldklub fik tjansen som sportvært på Radio Mercur. Men det eneste, han lavede, når han var i æteren, var at spille sine egne plader, så turen gik videre, og siden har alle borgere i Brønshøj og Husum hver tirsdag kunnet læse en avis, der tager mosen alvorligt og aldrig kritiserer sine annoncører.
Brønshøj uden Flemming
Han kan hverken synge eller udgive aviser, men han er en af Ekstra Bladets venner, og i dag har han været 25 år på Brønshøj Husum Avis. Navnet er Flemming Anthony. Receptionen har han selv inviteret til med helsides annoncer i ugevis, og i den dugfriske udgave begynder han sin leder med at fortælle, at han ikke ønsker at bringe et portræt af sig selv i anledning af jubilæet, hvorefter han bruger de næste 2000 linjer på et omfattende portræt af sig selv. 
Receptionen er på Islev Kro klokken 14. 20 minutter over tager Flemming mikrofonen og holder en tale om, hvor mange der er kommet, og hvor glad han er. 
- Goddag, jeg er Flemmings onkel, fortæller en stolt olding og kigger bekymret ud over menneskemængden.
- Alle de vigtige forretningsforbindelser kommer mellem kl. 16 og 17. De skal lige have fri fra arbejde først, siger han undskyldende og fortsætter:
- Brønshøj ville ikke have været noget uden Flemming.
Bordene er fyldt med ældre damer.
- Jeg har været med Flemming i Rumænien.
- Vi har også været på Kreta og Rhodos, indskyder en anden, hvorefter hun placerer et fyldt rødvinsglas på sin tallerken og på vej op til buffeten går direkte ind i en væg.
Flemmings datter står pænt og hilser på sin fars forbindelser. 
- Jeg kender ikke halvdelen, fniser hun sødt.
Det er fine folk
Hun hedder Sanni, er clairvoyant og skriver hver uge en anmeldelse af ugens cd fra GUF på Frederikssundsvej i sin fars avis.
- Kan du så løfte sløret for næste uges anmeldelse?
- Nej, helst ikke.
- Det er den tidligere borgmester, Flemming snakker med nu, afbryder onklen mig hviskende og peger hen mod en rødmosset ældre mand, der trykker Flemmings hånd.
- Hvor er han borgmester?
- Det ved jeg ikke, hvisker han tilbage.
Jeg spørger efter Pilgaard, avisens mosemedarbejder, som altid får drejet de manglende siv ind i sætninger, der ville give adskillige domme for racisme, men som altid forsvarer sig ved at sige: 'Jeg er ikke racist, for jeg er gift med en polak'.
Pilgaard er her ikke, men nu er Flemming kommet hen til mig.
- Ja, det var lige en tidligere hospitalsdirektør, der kom for at hilse på mig.
Jeg nikker, som man nu gør. 
Offentlig kendt person
- Ja, jeg har jo altid forsøgt at blande min sang uden for mit arbejde, jeg vil gerne have, at de kender min person uden om musikken, siger han og fortsætter til en ældre mand ved siden af:
- Hvis der er en fodboldquiz på The Voice, så er det mig, de ringer til, når de har brug for en dommer. Det kører sgu!
Flemmings kone er også meget stolt.
- Selvom han er en offentlig kendt person, så er han faktisk meget tilbageholdende. Man skulle ikke tro det, men selv om han er vant til at stå på en scene og blive hyldet, så er han alligevel beskeden.
Vi nikker anerkendende til hinanden, imens Flemming får en trøje fra Brønshøj Boldklub med 'Anthony' på ryggen, pakket ind i gul cellofan.
- Han ville jo slet ikke holde noget, men folket ville noget andet, og så måtte han jo, fortæller hun og klapper kærligt sin mand på ryggen.
Han kigger på mig og lader hænderne falde ned langs siden.
- Puh Jeg er endelig ved at falde lidt til ro Puh 
