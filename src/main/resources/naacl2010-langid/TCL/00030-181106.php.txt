
Eesti kaks toonekurge on kõige kirdepoolsemad pesitsejad 20st spetsiaalses projektis osalevast linnust.
Täiskasvanud must-toonekured varustati raadiosaatjatega kaheksas Euroopa riigis: Hispaanias, Prantsusmaal, Belgias, Luksemburgis, Tsehhis, Ungaris, Lätis ja Eestis. 
Saatjad töötavad umbes aasta.
Nii nagu pesitsusaladel, on Jaak ja Tooni Aafrikaski talvitumiskoha valinud kõige idapoolsema - Etioopia mägismaa. 
«Lätlased» on hõivanud talvitusalad mõnituhat kilomeetrit lääne pool, rääkis Urmas Sellis Eesti Ornitoloogiaühingust.
Kaks saatjaga must-toonekurge on ilmselt hukkunud - «ungarlane» Koppany andis oma viimase signaali Loode-Türgist peale Marmara mere ületamist ja «prantslase» Claude'i saatja jäi paigale Lõuna-Hispaanias enne Gibraltari väina ületamist, märkis Sellis.
Neli saatjaga lindu veel rändavad, ülejäänud on juba Sahara tagustes savannides. Rahvusvahelise projekti «Lennates üle Natura2000» eesmärk on selgitada välja erinevates Euroopa osades pesitsevate must-toonekurgede rändeteed ja talvitusalad.
Lisaks tutvustab projekt Natura võrgustiku alasid, millest must-toonekured oma rändel üle lendavad.
 
