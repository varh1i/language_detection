
Het was geen hemelbestormend aanvalsspel dat de jeugdwereldkampioen liet zien. Harikrishna hield de poort gesloten, kwam niet in gevaar en was op zijn post bij twee niet te missen kansen. Onberispelijk, sober schaak triomfeerde zo over onverschrokkenheid en drang naar avontuur.
Het publiek kon met de winst van de Indiër leven, al zou het niet hebben geprotesteerd als de vechtjas Ivan Sokolov loon naar werken had gekregen. De Nederlandse grootmeester liet zich van zijn beste zijde zien, maar kon de in zijn eerste partij tegen Harikrishna opgelopen averij niet herstellen.
Ondanks twee sublieme overwinningen op de Israeliër Sutovsky moest Sokolov genoegen nemen met de tweede prijs. Hij trof het niet dat hij afgelopen vrijdag in de cruciale herkansing tegen Harikrishna tegen een belangrijk openingsnieuwtje aanliep. Maar dat hoort erbij. Niet voor niets had Harikrishna zijn vondst achter de hand gehouden voor een echt belangrijk moment.
Sokolov zou hebben bewezen dat Petrosjans conservatieve adagium inmiddels achterhaald is, als hij niet tweemaal op remise was blijven steken tegen Antoaneta Stefanova. De Bulgaarse wereldkampioene was het onvoorspelbare element in het toernooi. Ze was naar Hoogeveen gekomen om zich staande te houden, niet om mee te doen in de strijd om de eerste plaats. Juist tegen Sokolov bleef Stefanova eenvoudig overeind.
Stefanova was de vervanger van vaste gast Judit Polgar, die op adem wilde komen na het WK. Eigenlijk was de Bulgaarse te zwak voor dit toernooi. Wit of zwart, het maakte niet uit, steeds moest ze zich verdedigen. Met haar eindscore van 2 uit 6 mag ze zeer tevreden zijn. Hoezeer het algemene niveau bij de vrouwen de laatste jaren ook vooruit is gegaan, bij het jubileumtoernooi in Hoogeveen mag Polgar volgend jaar niet ontbreken.
Ook in de open groep viste de Nederlandse kandidaat voor de hoofdprijs achter het net. Friso Nijboer speelde elke dag op buigen of barsten. Hij barstte niet, maar doordat hij de slotpartij tegen de Litouwer Rozentalis net niet won, moest hij genoegen nemen met de gedeelde tweede plaats achter de Oekraïner Baklan.
