
Nababanaagan ang patuloy na ‘giyera sa kalye’ makaraang tiyakin kahapon ng Philippine National Police (PNP) na paulit-ulit na matitikman ng mga ‘pasaway’ na rallyista ang lupit ng calibrated preemptive response (CPR) kung ipipilit ng mga ito ang pagdaraos ng kilos-protesta nang walang permit sa mga hindi deklaradong Freedom Park.
"No ifs, no buts. Sa amin lang is we uphold the rule of law and if there is a breakdown in the rule of law, then we have to apply what is in the law," ani PNP chief Director General Arturo Lomibao.
Maging si National Capital Region Police Office (NCRPO) chief Director Vidal Querol ay nagbigay ng matigas na pahayag na hindi nila papopormahin ang mga militanteng grupong Bagong Alyansang Makabayan (Bayan) at Pamalakaya kung wala itong maipapakitang permit sa Biyernes.
Kahapon ay tiniyak ng dalawang grupo na dobleng laki ng rally ang kanilang gagawin sa Biyernes upang ipaglaban ang nilalabag na karapatan ng taumbayan at kondenahin ang paninikil ng kasalukuyang administrasyon.
Kasabay nito, sinabi ni Lomibao na handa silang humarap sa alinmang korte o venue, kabilang ang United Nations’ Commission on Human Rights (UNCHR), upang ipagtanggol ang kanilang marahas na pagbuwag sa hanay ng mga rallyista.
Ito ay bilang tugon sa banta nina dating Vice President Teofisto Guingona Jr., dating Gov. at Executive Sec. Oscar Orbos at Sen. Jamby Madrigal na dadalhin nila sa UNCHR ang marahas na pagbomba sa kanila ng tubig habang nagdaraos ng mapayapang pagtitipon sa CM Recto Ave., malapit sa Mendiola Bridge.
Sinabi ni Orbos na hindi dapat palampasin ang naturang karahasan ng pulisya dahil kung nagawa ito sa kanila ay lalong hindi ito mangingimi sa mga karaniwang rallyista.
Nagbabala rin si Ilocos Norte Rep. Imee Marcos na ang insidente noong Biyernes ay lalong magpapatatag sa ‘broad coalition of forces’ laban kay Pangulong Gloria Macapagal-Arroyo.
