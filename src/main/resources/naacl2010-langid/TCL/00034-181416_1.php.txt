
Eesti saatkondagi kimbutanud natsionaalbolševikke juhib vene biitkirjanik ja äärmuslane Eduard Limonov, kes hiljuti vabanes vanglast. Esiti süüdistati Limonovi riigipöördekatses, siis aga nagu Sokratestki noorsoo rikkumises. On traagiline tõsiasi, et üle 50 natsionaalbolševiku istub praegu Venemaa ja Läti vanglates ja sellega on Limonovi partei omandanud lausa märterliku oreooli.
Trotski peegelpilt
Kui Limonovilt küsida, kes on Venemaa parim kirjanik, siis vastab ta, et loomulikult tema ise. Ümbritsedes end noortega säilitab ta oma Harkovi nooruse emotsionaalset toonust. Ta ise ütleb, et tal on elus vedanud ja enamikku sellest, mida ta on tahtnud teha, on ta ka teinud. «Olen tahtnud elada nagu Byron,» ütleb Limonov.
Kunagine NBP ideoloog, praegune «Euraasia» liikumise juht Aleksander Dugin ütleb, et olukord on lihtsalt muutunud. Praegu on Venemaal partei registreerimiseks vaja 50 000 liiget ja vaevalt, et Limonov niipalju allkirju kokku saab. Sestap on Moskva oblastikohtu otsus mõistetav: NBP ei vasta lihtsalt nõuetele. Seda enam on veider ülemkohtu otsus.
Dugin selgitab: «Oletame, et keegi viskab suitsukoni maha kohas, kus ei tohi. Talle öeldakse, et siin ei tohi. Selline oli ka Moskva oblastikohtu otsus. Võib aga muuta mängureegleid ja öelda, et nüüdsest võib siia koni visata. Olgu. Ülemkohus aga ei muutnud mängureegleid, ta lihtsalt ütles, et siia võib koni visata küll. See näitab, et Venemaal on kõik parteisid puudutavad seadused, aga ka iga loogika ja kohtuprotseduur lihtsalt fiktsioon.»
Limonov ise väidab, et ta lahkub suurest poliitikast ära. Paradoksaalselt on aga NBSist saanud Venemaa võimaliku apelsinirevolutsiooni avangard. Ja muidugi toetab seda ei keegi muu kui Putini peavastane Londonis emigratsioonis elav oligarh Berezovski ise.
Kui veel mõned aastad tagasi marssisid natsbolid Venemaa ametiasutustesse retsideerites: «Meie reformiks aga saab – Stalin, Beria ja Gulaag,» siis nüüd tundub, et Limonov on hea diili teinud ja oma parteile uued osanikud leidnud. Ja Limonov elab oma ärist nimega NBP üsna jõukalt. 
Täiesti muutunud on ka Limonovi imago. Ta näeb äravahetamiseni välja nagu Lev Trotski: kikkhabe ja ümmargused prillid. Kuid Trotskil ei olnud kaenlas kiilapäist noort kaunitari, kes on Limonovi alalised saatjad. 
Viimasel ajal nähakse teda sageli noore näitlejanna Jekaterina Volkova seltsis, kuigi kurjad keeled kahtlevad, kas suhe talveni kestab. Ja kui Trotskil oli soomusrong, siis Limonovil on Lincoln, mis muidugi viitab sponsorite heldusele.
Rääkides Limonovist on Aleksander Dugin ka enda vastu üsna karm, öeldes, et see on osati ka tema süü, sest natsionaal-bolševismi ideed lõi ju tema ja ta pani sinna sisse asju, mis tõesti tõmbavad noori maagiliselt. 
Veel karmim on Dugin aga Limonovi suhtes, öeldes, et Limonov lihtsalt ekspluateerib noori, kasutades neid oma elu ja kirjatükkide jaoks. Ta imeb nad tühjaks. Noored ei saa aru, mille pärast nad kannatavad, aga see ei ole enam ideoloogia ega revolutsioon – nad on lihtsalt osalised ühe eluloo estetiseerimisel.
«Limonov on vampiir»
«Limonov on oma noorte vampiir,» ütleb Dugin. «Mina oma tüdrukuga » ütleb aga ligi seitsmekümnene endine nõukogude biitnik, kes pääses Iisraeli viisaga NLiidust 70-ndail välja ja elas algul USAs ja hiljem Prantsusmaal. Ja Limonov näeb selle juures tõesti üsna nooruslik välja. Kas ta just meie Heimar Lengile silmad ette annab, aga sinnapoole küll. 
Endiselt vaieldakse Venemaal Limonovi seksuaalorientatsiooni üle. Nimelt pihtis ta oma esikromaanis «See olen mina – Editška» biseksuaalust. Kuna NBP füüreril aga ei sobi gei olla, siis Limonov ütleb, et biseksuaal oli hoopis tema kangelane. Visalt kutsutakse aga NBP peakorterit lillaks punkriks ja Venemaa geid on Limonovi kindlad toetajad, sest nii nagu vasakliberaalid nõuab ta geiabielude lubatavust.
Moskva andegraundis teatakse Limonovi suhteid Tarass Rabko ja Anatoli Tsevatajeviga. Hiljem aga serveeris Limonov end natsboliks hakanud poetessi Alina Vituhovskajaga. Limonovi viimane kaasa, lauljatar ja kirjanik Natalia Medvedjeva suri teatavasti narkootikumide üledoosi, kui Limonov oli eeluurimisvanglas.
Endiselt moes
Limonov hoolitseb oma välimuse ja imago eest ning ei lase mööda võimalust vilksatada kõrgemas seltskonnas. Tundub, et see on kodanluse «diskreetne võlu», aga mitte revolutsionääri pärisosa. Loosung «Küllalt Putini diktatuurist» ühendab praegu paradoksaalselt Venemaa uusrikkaid liberaale kui ka natsionaalbolševikke. Limonovi «pidu temas eneses» saab kesta aga niikaua, kui Londonist tuleb raha.
Kui Berezovski näeb, et Limonovist pole Venemaa apelsinirevolutsioonis asja, keeratakse rahakraanid kinni. Puht postmodernselt ühendab Limonov endas jõuka playboy ja revolutsionääri.
XXI sajandi revolutsioonid on ilmselt isegi Venemaal teistsugused. Eliidi rollivahetus ja suunamuutus – ei muud. Limonovil on praegu, millega sponsorite ees kiidelda ja meedias silma paista: tal on omad poliitvangid. Sel on kaalu. See on sündmus. Ja see on eksootiline. Meie aja Che Guevara aga laseb endale šampust pakkuda 
>
 
