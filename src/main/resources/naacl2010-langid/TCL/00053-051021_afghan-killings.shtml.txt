د افغانستان په بيلا بيلو ولايتونو کې په تيرو ٢٤ ساعتونو کې نورې وژنې شوې دي .
په سويل لويديځ ولايت نيمروز کې د يوې چاودنې له امله د هغۀ ولايت د امنيې قومندان نفس خان ووژل شو .
د ځايي چارواکو په وينا دۀ د هغۀ گاډي پلټنه کوله چې شک پرې شوى و .
په موټر کې ځاى پر ځاى شوي چاوديدونکي توکي د ريموټ کنټرول په وسيله والوزول شول چې د امنيې قومندان پکې ووژل شو .
د شمال په فارياب ولايت کې د مرستندويو کارکوونکو يو گاډى چې د تگاب له سيمې څخه بيرته د ولايت مرکز ميمنې ته روان وو هغه مهال په بې دريغو ډزو ودرول شو چې يوۀ ټوپکوال پکې سپارۀ کسان ووژل .
په ختيځ ولايت کونړ کې بيا د ملي امنيت يو کارکوونکى د مځکني ماين د چاودنې له امله وژل شوى دى .
دغه پېښه د ديورنډ کرښې ته نژدې د سرکاڼو په ولسوالۍ کې وشوه . 
