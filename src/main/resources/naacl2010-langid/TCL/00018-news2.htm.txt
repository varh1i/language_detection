
Ngunit kung sadya umanong hindi maaawat ang Senado sa kanilang pag-iimbestiga, hiniling na lamang ng Philippine Chamber of Commerce and Industry (PCCI) na kung maaari ay gawin na lamang itong 'closed door' at 'less publicized'.
Binatikos naman ni Senate minority leader Aquilino Pimentel Jr. ang pamahalaan ni Pangulong Gloria Macapagal-Arroyo sa pagsasabing hindi lamang ito arogante kundi tuluyan nang nabulag sa katotohanan nang paratangan nito ang mga imbestigasyon sa Senado bilang anyo ng destabilisasyon.
Hindi umano matitinag ang kapulungan ng ganitong mga pananakot, bagkus ay sinabi ni Pimentel na titigil lamang sa pag-iimbestiga ang Senado kung mawawala na ang kurakot, ang paglabag sa mga karapatang pantao at pandaraya sa eleksyon.
Binigyan-diin naman ng Pinag-isang Samahan ng mga Tsuper at Operators Nationwide (Piston) na hindi dapat pagdiskitahan ang Senado at tapunan ng sisi sa pagbagsak ng ekonomiya ng bansa at lalo't higit sa paghina ng liderato ng kasalukuyang gobyerno.
