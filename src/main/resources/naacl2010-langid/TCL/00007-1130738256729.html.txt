
Doodsbang zijn ze, de bewaarders van het Justitieel Centrum Schiphol-Oost waar tijdens een brand elf vreemdelingen om het leven kwamen. Het personeel wist dat de situatie onveilig was. ‘Maar als je er iets over zei, dan meldde de leiding dat je gewoon moest werken of anders kon vertrekken.’
Vlak na de brand werd het personeel meteen verteld de mond te houden. Toch praten de bewaarders, met velen tegelijk, in bivakmutsen gehuld op televisie. Of anoniem telefonerend naar een krant. Een aantal waagde zich aan een afspraak met de Volkskrant, zolang geen namen worden genoemd. ‘Anders sta ik op straat.’
Niet dat ze het werk leuk vinden, maar veel keuze hebben ze niet naar eigen zeggen. ‘Het werk ligt niet voor het oprapen.’ Van de ongeveer honderdvijftig bewaarders komt de helft van het particuliere beveiligingsbedrijf Securicor waar een opleiding van een week wordt gegeven. De rest zijn ‘ervaren’ bewaarders van de Dienst Justitiële Inrichtingen (DJI), meldt Justitie.
Het personeel zelf bestrijdt dat. De medewerkers klagen daar al lang over bij de leiding, want ook de ‘ervaren’ justitie-medewerkers komen grotendeels van een wervings- en selectiebureau: de zogeheten Duc-pool van de DJI. 
Op de website van de dienst staan vacatures voor Duc-poolers. ‘Je hebt minimaal vmbo werk- en denkniveau, diploma is niet verplicht’, vermeldt de vacature. De sollicitanten krijgen een interne spoedcursus.
‘Er werkt geen enkele uitzendkracht meer in de noodvoorzieningen’, schreef minister Donner in maart 2003 in een brief aan de Tweede Kamer naar aanleiding van de onveilige situatie die was ontstaan in Kamp Zeist waar bolletjesslikkers, en nu ook vreemdelingen, vastzitten. Daar werden vakantiekrachten via Randstad Uitzendbureau geplaatst.
Het detentiecentrum op Schiphol-Oost is ook een noodvoorziening. ‘De Duc-pool is een verkapte uitzendorganisatie’, zeggen de bewaarders. De Duc-poolers krijgen een tijdelijk dienstverband tot juli 2006, vermeldt de vacature. Bovendien heeft uitzendbedrijf Consolid afgelopen september een vacature geplaatst voor toezichthouders op Schiphol. Die staat nog op de website totaljobs.nl.
De Duc-poolers en de Securicor-bewaarders mogen toegangs- en uitgangscontroles uitvoeren. ‘Met camera’s signaleer je onveilige situaties. Verder zorg je voor het beheer van de sleutels, piepers en portofoons’, is de taakomschrijving. Maar het personeel stelt dat zij veel meer doen. ‘Eten brengen, ingrijpen bij vechtpartijen en gevangenen insluiten. Wij doen alles wat een gevangenisbewaarder met een mbo-diploma zou moeten doen.’
‘We hebben wat lesjes beveiliging en psychopathologie gehad. Maar dat is onvoldoende’, aldus een bewaarder. ‘We krijgen hier psychiatrische patiënten, suïcidale personen, hongerstakers. Mensen die intensief begeleid moeten worden. Daar zijn we niet voor opgeleid en er is te weinig personeel’
Op de vleugels J en K (op de laatste brak de brand uit) werken overdag drie bewaarders, ’s avonds één en na negen uur zijn de twee units onbemand tot ’s morgens vroeg. Wel zijn er dan negen bewaarders op andere units van het complex. Vreemdelingen kunnen via een intercom de portier bereiken, die bewaarders moet oproepen.
‘Bewaarders komen niet altijd als dat piepje gaat. Ze hebben het te druk of hebben geen zin’, zegt het personeel. ‘Vaak klagen gedetineerden dat ze ziek zijn en alleen een paracetamolletje krijgen. Die klacht is terecht. Het personeel krijgt nooit officieel te horen waarom iemand er zit. ‘Soms zitten vreemdelingen hier onterecht, dan vertellen ze ons dat ze nog in de asielprocedure zitten.’
En over het verleden wordt door de leiding helemaal niets verteld. ‘Er zitten ook criminelen tussen. Vreemdelingen die in Nederland een straf hebben uitgezeten en nu ongewenst zijn verklaard. Soms zijn dat moordenaars.’
Alles zit bij elkaar. Mannen en vrouwen, die overdag op de afdeling lopen en ’s avonds worden ingesloten. ‘Het is gekkenwerk hier. Travestieten en moslim-fundamentalisten lopen door elkaar heen. Steeds zijn er vechtpartijen en daar moeten wij tussen springen met een opleiding van niets.’
