
 
Du spiller i en verden som lever og ånder, med svaiende trær og fugler som flyr over landsbyene dine.
FOTO: MICROSOFT
Når du får skikkelig digre hærer, har spillet litt problemer med billedfrekvensen, selv på kraftige PC-er.
FOTO: MICROSOFT
 Age of Empires III
 
 Aldersgrense: 12+ år 
 Produsent: MICROSOFT
Tiden er inne for å erobre verden nok en gang: På med imperialisthatten og sett kursen for Den nye verden!
Satte standarden
Det er seks år siden det forrige spillet i Age of Empires-serien - Age of Kings - satte standarden for strategigenren. Du bygget opp sivilisasjoner fra grunnen av, uten annen startkapital enn et par trær og en haug med stein.
Siden den gang har det kommet et utall spill laget over samme lest. Denne gangen har vi beveget oss noen hundre år fremover i tid, mens du før hadde katapulter og sverd, har du nå kanoner og geværer.
Imponerende. 
Det første du legger merke til er den imponerende grafikken. Du spiller i en verden som lever og ånder, med svaiende trær og fugler som flyr over landsbyene dine. Alt fra hus til militære styrker er laget med imponerende detaljrikdom.
Når du angriper skip og bygninger, blir disse knust på overbevisende måter, bitene flyr veggimellom og du føler deg virkelig som sjefen for en militær supermakt.
Forenklet. 
Spillet ligner mye på tidligere installasjoner i serien, men enkelte ting er gjort enklere. Du har nå bare tre ressurser å samle inn: penger, treverk og mat. Du trenger ikke lenger få tak i stein, som du måtte tidligere.
Arbeiderne som samler inn ressursene trenger ikke lenger å transportere dem til bestemte steder, det holder å be dem om å for eksempel hugge ned trær, så fortsetter de med dette til det ikke er flere trær igjen.
Enkeltspillerdelen sender deg til å begynne med på oppdrag til Den nye verden, og historien i spillet er som forventet storslagen, du skal tross alt erobre verden. Men når alt kommer til alt, strategispill dreier seg om kamp.
Det koker ned til at du må bygge opp en diger hær med forskjellige styrker og så sende hele hurven i synet på motstanderen og satse på at du er den beste strategen. Når du får skikkelig digre hærer, har spillet litt problemer med billedfrekvensen, selv på kraftige PC-er. Av og til går det forferdelig sakte, et problem som burde vært fikset.
Plenty utfordringer. 
I og med at det er så lenge siden det forrige spillet i serien, kunne man kanskje ventet seg litt flere nyvinninger når det gjelder selve spillopplevelsen, men Age of Empires III er likevel et glimrende strategispill, her er det utfordringer nok for store og små strateger.
