Spaniens kronprinsesse Letizia fødte natten til mandag en pige på en privat fødeklinik i Madrid, oplyste det spanske kongehus.
Den 33-årige tidligere tv-studievært Letizia, der giftede sig med kronprins Felipe de Bourbon i maj sidste år, blev søndag aften indlagt på fødeklinikken.
Kronprinsen var til stede under fødslen, oplyste kongehuset.
Forud for fødslen havde medierne spekuleret i, hvilket køn det ny medlem af kongefamilien ville have. Hvis det var blevet en dreng, var han sikret en plads som tronfølger efter sin far, men den nyfødte pige kan blive fortrængt fra sin plads i tronfølgerrækken, hvis hun senere får en lillebror.
