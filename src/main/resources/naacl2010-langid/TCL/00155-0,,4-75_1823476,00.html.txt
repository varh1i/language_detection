
KAAPSTAD. - Die nuwe risikostelsel waarmee die Suid-Afrikaanse Bloeddiens skenkersbloed toets, kan tot 'n geweldige toename in die koste van bloed lei - al verminder dit die jaarlikse aantal MIV-infeksies weens bloedoortappings na raming met slegs twee.
Prof. Trefor Jenkins, emeritus-professor en erelektor in bio-etiek aan die Universiteit van die Witwatersrand, het gisteraand in 'n lesing by die Afrika-genoom-opvoedingsinstituut gesê die nuwe stelsel, wat die rasseklassifikasie van skenkersbloed vervang het, sal die aantal MIV-infeksies weens bloedoortappings jaarliks van vier tot twee afbring.
Dít terwyl dit die gemiddelde koste per eenheid skenkersbloed volgens hom van R650 tot R800 sal opstoot.
Die nuwe stelsel, nukleïensuuramplifikasietoetse (NAT), het die rasseklassifikasie van skenkersbloed op 3 Oktober amptelik vervang nadat daar hewige openbare protes teen dié praktyk was.
Bloed van swart skenkers is voorheen as hoë-risiko geklassifiseer omdat die kans dat dié bloed MIV-positief kon wees, volgens die Bloeddiens se statistieke groter was as die bloed van wit skenkers.
Ingevolge die NAT-stelsel word die risiko van skenkersbloed verminder omdat dit die vensterperiode (waartydens MIV/vigs nie tydens toetse in skenkersbloed raakgesien kan word nie) verminder. 
Bloed word gevolglik nie meer ingevolge ras geklassifiseer nie. NAT kan ook hepatitis B en C identifiseer.
Die NAT-stelsel is egter beduidend duurder as rasseklassifikasie. Die masjiene wat gebruik word kos tussen R2 miljoen en R2,5 miljoen elk.
Indien nóg rasseklassifikasie nóg die NAT-stelsel toegepas is, sou daar na raming jaarliks 30 sulke gevalle gewees het van MIV-positiewe skenkersbloed wat deurglip en ontvangers infekteer.
Die hoë koste van die NAT-stelsel lei volgens Jenkins tot etiese vrae. "Kan ons gesondheidsfinansiering in dié rigting stuur, terwyl die geld elders benut sou kon word?"
Nadat rassseklassifikasie van bloed in Desember verlede jaar aan die lig gekom het, het die minister van gesondheid, dr. Manto Tshabalala-Msimang, geëis dat die bloeddiens dit met 'n ander risikostelsel vervang.
Suid-Afrika is die eerste land in die wêreld wat die NAT-stelsel gebruik.
Dr. Ivan Toms, Kaapstad se direkteur van gesondheid, het ook gister sy ontevredenheid gelug omdat homoseksuele mans steeds nie deur die Bloeddiens as geskikte skenkers toegelaat word nie, al maak die NAT-stelsel dit onnodig om sekere groepe as hoë-risiko uit te sonder. 
