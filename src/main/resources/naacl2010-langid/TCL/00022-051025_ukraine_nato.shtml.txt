Український міністр оборони Анатолій Гриценко висловив упевненість у тому, що збройні сили України вже до 2008 року будуть готові до членства в НАТО. 
Заява пролунала на неформальних консультаціях високого рівня НАТО-Україна у Вільнюсі. Пан Гриценко однак визнав, що рішення про вступ прийматимуть не військові, а політики.
Анатолій Гриценко: "Беручи до уваги темпи різних реформ і наше залучення до різних операцій, пов'язаних з НАТО чи під проводом НАТО, я переконаний, що принаймні у військовій сфері Україна буде готова до вступу до 2008 року. Але я також усвідомлюю, що це політичне рішення, яке ухвалюватимуть багато країн, тому прогнози робити не варто." 
Зі свого боку, блок НАТО відмовився вказати дату можливого вступу України до альянсу. Генeральний секретар НАТО Яап де Хооп Схеффер заявив, що дата вступу залежатиме від українських реформ.
Генеральний секретар НАТО сказав: "Картина цілком чітка. Українська влада справді дуже серйозно прагне членства в НАТО. НАТО підтверджує свою політику відкритих дверей і готова надати максимальну допомогу Україні у запровадженні необхідних реформ. А упереджуючи одне запитання, яке напевно виникне, бо воно виникає щоразу, коли ми обговорюємо Україну, я хочу наголосити, що не існує ані офіційного, ані секретного графіку чи дати вступу України. Він залежить від її дій, це загалом процес, що базується на реальних діях."
