
Matapos ihayag na handa siyang magpaaresto at makulong, ibinunyag naman ngayon ni Jesus Is Lord (JIL) Movement spiritual leader at dating presidential candidate Bro. Eddie Villanueva na may hawak itong mga impormasyon na magpapatunay na may "secret contract" laban sa kanya ang administrasyong Arroyo. 
Sa isang press conference na ginanap sa Legend Villas sa Mandaluyong City, sinabi ni Villanueva na dalawang military sources ang nauna nang nagsabi sa kanya noong July na nasa panganib ang kanyang buhay.
Kabilang umano sa plot ng pamahalaan ayon sa kanyang source ay ang pag-aresto rito kung saan sinasabing gagamitin ang ilang subersibong dokumento na kunwari ay makukuha sa kanyang pag-iingat. Pangalawa ay ang kanyang asasinasyon na ang ituturo naman na may kagagawan ay ang mga rebeldeng komunista.
Kaugnay nito, muling hinamon ni Villanueva si Pangulong Gloria Macapagal-Arroyo na madaliin ang pag-aresto sa kanya at pagtanggi nitong magpiyansa.
Ayon kay Villanueva, sa kasalukuyan ay wala pa itong natatanggap na kopya ng arrest warrant na ipinalabas ni Judge Rizalina Capco-Umali ng Mandaluyong Regional Trial Court Branch 212.
Inamin din nito na nakatanggap siya ng death threat Miyerkules ng umaga, na aniya, bagama’t madalas na itong nakakatanggap ng pagbabanta sa kanyang buhay ay maituturing naman na kakaiba ang kanyang pinakahuling nakuhang banta dahil nakasaad umano sa text message na dapat niyang dagdagan ang kanyang mga bodyguards.
Ang arrest warrant laban kay Villanueva ay nag-ugat naman sa estafa case na isinampa ng businessman na si Benito Araneta na pinsan naman ni First Gentleman Jose Miguel Arroyo noong April 2005.
Kaugnay nito, binigyan-diin ng Malacañang na hindi umano sila natatakot sa banta ni Villanueva, na sakaling makulong ito ay may ibubunyag siya laban sa Malacañang.
Sa halip, sinabihan siya ni Executive Secretary Eduardo Ermita na mas makakabuti para kay Villanueva na harapin ang kaso nito at tantanan na sila na may kaugnayan sila sa ipinalabas na arrest warrant.
Samantala, binigyan ni Justice Secretary Raul Gonzalez ng isang linggong palugit si Villanueva, para makapaghain ito ng petition for review kaugnay sa kinasasangkutang kasong estafa.
Aniya, kailangang maghain ng ‘motion to suspend’ upang maharang ang nakatakdang pag-aresto sa kanya ng Mandaluyong police.
Nagtataka umano si Gonzalez kung bakit hindi kumikilos ang mga abogado ni Bro. Eddie para iapela ang desisyon ng Mandaluyong Regional Trial Court gayung Abril pa lang umano’y alam na rin ng kampo nito na ipapaaresto siya.
Naniniwala naman si Anakpawis partylist Rep. Crispin Beltran na kung mayroong dapat na arestuhin ay si Pangulong Arroyo at hindi si Villanueva dahil isa umano itong tiwali at illegitimate president ng bansa.
Tahasang sinabi naman kahapon ng legal counsel ng Entertainment Network Ltd. (Enter-Net) ang umaakusa kay Villanueva, na tigilan na nito ang ginagawang pamumulitika hinggil sa warrant of arrest laban sa kanya at sinabing ang estafa case laban sa lider ng Jesus Is Lord Movement ay ‘purely a business matter’.
