Princess Superstar e една великолепно откачена и суперталантлива американка. И тя действително е "супер" звезда - не защото е мегаизвестна и безобразно богата (тя не е нито едното, нито другото), а защото е съумяла да създаде свой собствен звук.
Освен това тя пише много остроумни текстове, които поднася чрез изобретателни рими, сама композира музиката си и я продуцира, свири на китара, барабани и кийборд, и на всичкото отгоре е доста добър ди джей. Тя се облича много екстравагантно и стилно, има руса коса, а истинското й име е Кончета Киршнер. Родена е в Ню Йорк, наследявайки сицилиано-американска кръв от майка си и руско-полско-еврейска жилка от баща си.
Музиката на Кончета е не по-малко пъстра от произхода й, като още първите й демо записи - направени през 1994-та, привличат вниманието на големите зкукозаписни компании. Тя, обаче, още тогава взима смелото и нестандартно решение да не работи с "мейджър" лейбъли, защото не желае юпита с костюми да й казват как и каква музика да прави. Затова дебютният й албум "Strictly Platinum" бе издаден през 95-та година от независимия лейбъл 5th Beetle. Той вече не се произвежда, но някои заблудени копия могат да се намерят на ebay и струват по около 100 долара всяко.
Направи си сам
През 1997-ма Princess Superstar основа свой собствен лейбъл, наречен саркастично The Big Rich Major Label или "Големият Богат Мейджър Лейбъл", който по-късно нарочно преименува The Corrupt Conglomerate (или "Корумпираният Конгломерат") по повод обединението на големите лейбъли в музикалната индустрия през 99-та.
Следващите си два албума американката отново издаде сама, като освен това сама си беше мениджър и сама си организираше турнетата. В проектите й гостуваха хора като Принс Пол, Джон Спенсър и Бет Ортън, а Фарел Уилямс, Джарвис Кокър, Уилям Орбит, Феликс Дъ Хаускат и Гарбидж всички се надпреварваха да хвалят Princess Superstar.
От началото на новия век тя вече е артист на чудесния германски независим лейбъл К7, за когото сега издава вече втори албум и общо неин пети. Новият се нарича "My Machine" и отново предлага уникална смес от хип-хоп, електро, фънк, рок, денс и един господ знае още какво. Неслучайно критиците често се дразнят на Princess Superstar, защото просто не могат да я впримчат в определена стилова категория, но пък винаги са принудени да признават колко добре направена и оригинална е музиката й, и колко впечятляващи текстове пише. Тя има и страничен ди джейски проект заедно с Alexander Technique, наречен Djs are Not Superstar.
