
Ný erfðatækni sem bandarískir og japanskir vísindamenn hafa þróað kann að flýta framleiðslu bóluefnis gegn fuglaflensu, að því er fram kemur í nýjasta hefti Proceedings of the National Academy of Sciences. Kallast þessi tækni  umsnúin erfðatækni  og er beitt við framleiðslu óvirku vírusanna sem bóluefnið er búið til úr, segir annar höfundanna, Yoshihiro Kawaoka, við Háskólann í Wisconsin.
Vonast er til þess að umsnúna erfðatæknin nýtist við framleiðslu bóluefnis gegn fuglaflensu af stofni H5N1, ef hann stökkbreytist þannig að hann taki að smitast á milli manna og úr verði alheimsfaraldur. Þegar hafa rúmlega 60 manns smitast af H5N1 frá fuglum í Asíu, en ekkert staðfest tilfelli er um smit milli manna.
Umsnúna erfðatæknin byggir á tækni sem Kawaoka þróaði 1999 og auðveldar framleiðslu óvirkra vírusa í nýrnafrumum úr öpum, sem geta af sér milljónir afrita af óvirkum vírusum sem nota má í bóluefni. Erfðaefninu í vírusnum er breytt og hann síðan settur í eggjahvítu til að búa bóluefnið til.
Frumulínur úr apanýrum eru jafnan notaðar til að búa til útsæðisstofna fyrir bóluefni vegna þess að ekki er vitað til að í þeim séu neinir sýklar og þær valda ekki meinvörpum. Nýja tæknin flýtir fyrir framleiðslunni með því að fækka þeim plasmíðum - sem eru DNA-sameindir sem finnast í bakteríum - sem þarf til að koma víruserfðaefninu í apafrumulínurnar.
