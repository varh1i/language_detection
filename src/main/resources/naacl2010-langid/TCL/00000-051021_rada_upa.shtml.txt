Українське міністерство внутрішніх справ та прокуратура поклали на суперницькі політичні сили відповідальність за сутички у Києві минулими вихідним під час демонстрацій з нагоди річниці створення Української повстанської армії.
Але під час слухання цього питання у Верховній раді низка депутатів сказали, що міліція повинна була не гасити сутички, а не допустити їх взагалі.
Деякі парламентарі звинуватили владу, зокрема київські органи, в тому, що сам дозвіл суперницьких демонстрацій спровокував протистояння. 
Кореспондент Бі-Бі-Сі у парламенті каже, що обговорення знову виявило протилежність оцінок різними політичними силами історичної ролі ОУН-УПА. 
Міністр внутрішніх справ Луценко висловив упевненість, що міліція діяла професійно і зуміла зупинити сутички під час відзначення річниці УПА.
За словами пана Луценка, ветерани були використані політичними силами обох таборів, переслідуючи власні інтереси перед виборами:
"Я вважаю, що лідери дбали більше про своє реноме, ніж про реальний розвиток культури, демократії України." 
Заступник Генерального прокурора заявив, що слідчі вивчають професійність дій міліції, оскільки низка депутатів наголошувала, що міліція мала б не допустити сутичок, а не розбороняти демонстрантів. 
Верховна Рада рішень не ухвалювала, а прокуратура продовжує розслідування справи за фактом групового порушення громадського порядку. 
Тим часом Світовий Конґрес українців закликав президента Ющенка та голову Верховної Ради Володимира Литвина недвозначно заявити про підтримку вояків ОУН-УПА і провести їхній парад на Хрещатику.
