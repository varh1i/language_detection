I går kväll var flosklernas afton i Bergsjön. 
Inför mötet mellan Bergsjöborna och deras representanter i stadsdelsnämnden på Galaxen i Bergsjön hade Linus Waltersson (mp), ledamot i stadsdelsnämnden, och hans nätverk "Rädda vården Öster" kallat till uppslutning.
Man ville bland annat diskutera nedläggningen av Bergsjöns vårdcentral. 
Waltersson och miljöpartiet har tagit på sig den rollen. I sitt utskick skriver "Rädda vården Öster" att lokalpolitikerna inte ska få komma undan, de ska ställas mot väggen. 
"De skall inte få glömma våra vårdcentraler!" står det.
En felbedömning kanske. Eller ett missat tillfälle.
För inte ett ord sades om stadsdelens vårdcentral.
I stället ställde de 30-talet Bergsjöbor som tagit sig till mötet frågor om varför bussnätet inte fungerade och varför det inte fanns dagisplatser. 
Trots att nämndemännen sa att de visst fanns det.
Och, som en man utropade på rullande göteborgska:
"Denna ständiga fråga, arbete, arbete, arbete. Vad händer?"
Till slut såg nämndemännen lika håglösa ut som åhörarna. 
