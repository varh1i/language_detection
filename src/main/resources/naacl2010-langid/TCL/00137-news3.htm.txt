
Tila nabahag ang buntot sa kaliwa’t kanang batikos na sumalubong sa ‘shoot-to-kill’ order laban sa mga mapapatunayang recruiter o pasimuno ng destabilisasyon, umatras kahapon ang Armed Forces of the Philippines (AFP) sa matapang na direktiba at bagkus ay ibinaba na lamang ito sa paglalapat ng ‘proportionate force’ o ‘calibrated response’ gaya ng ipinaiiral ng pulisya sa mga rallyista.
"The Philippine Army (PA) will use calibrated response or proportionate force against destabilizers," paglilinaw ni Army chief Maj. Gen. Hermogenes Esperon na naunang sumang-ayon sa ‘shoot-to-kill’ order na ibinaba ni 2nd Infantry Division commander Brig. Gen. Efren Orbon laban sa sinumang nangangalap o nag-uudyok ng destabilisasyon sa anyo ng kudeta kung ang mga ito ay manlalaban sa akto ng pag-aresto.
Bagama’t standard operating procedure umano ang paglapat ng puwersa kontra puwersa, aminado si Esperon na mas marapat itong tawaging ‘calibrated response’ kaysa ‘shoot-to-kill’ na lumilikha ng negatibong reaksyon.
Isa sa unang-unang pumalag sa ‘shoot-to-kill’ order ay si Parañaque Rep. Roilo Golez sa pagsasabing, "Hindi pupuwede iyan, summary killing na ang gagawin nila."
