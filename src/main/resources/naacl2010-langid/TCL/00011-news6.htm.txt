
Inatasan kahapon ni Trade Secretary Peter Favila ang buong ahensya upang magsawaga ng monitoring sa presyo ng mga basic necessities at prime commodities.
"This is to further intensify the nationwide price monitoring efforts of DTI against premature and unnecessary price increases in light of the lifting of the temporary restraining order on the Reformed Value Added Tax Law (RVAT)," ayon kay Favila.
Sa kasalukuyan ay mayroon nang 58 monitoring team ang DTI mula sa dating bilang na 36 dito lamang sa Metro Manila.
Ayon kay Favila walang dapat na maging paggalaw sa presyo ng pangunahing bilihin dala ng EVAT dahil ang mga agricultural products ay nanatiling exempted sa EVAT.
Binalaan din ni Favila ang lahat ng mga retailers sa bansa na kakasuhan ito ng profiteering sakaling mahuling nagtataas ng kanilang paninda nang walang rason.
Hinikayat din ng DTI ang mga local government units na maging aktibo sa pagmomonitor ng presyo ng bilihin sa kanilang nasasakupan.
Kaugnay nito, naniniwala si Senate Minority Leader Aquilino Pimentel Jr na may iba pang paraan upang madagdagan ang pondo ng pamahalaan kapalit ng nakatakdang implementasyon ng EVAT.
Ito ay sa pamamagitan lamang umano ng maayos na koleksyon ng dalawang malaking ahensya ng gobyerno na Bureau of Internal Revenue (BIR) at Bureau of Customs (BOC).
Samantala, tiniyak naman ni Pangulong Gloria Macapagal-Arroyo na lalago ang ekonomiya at sasagana ang Pilipinas sa mga susunod na taon sa pagpapatupad ng EVAT sa darating na Nobyembre1.
