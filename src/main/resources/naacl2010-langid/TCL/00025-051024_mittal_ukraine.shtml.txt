मित्तल स्टील ने यूक्रेन की सबसे बड़ी इस्पात मिल ख़रीद ली है. ये मिल 4.8 अरब डॉलर में ख़रीदी गई है. मित्तल स्टील दुनिया की सबसे बड़ी स्टील कंपनी है. 
इस नीलामी में मित्तल स्टील ने फ़्रांस की एक कंपनी और एक स्थानीय कंपनी एलएलसी स्मार्ट ग्रुप को मात दी.
युक्रेन में उम्मीद जताई जा रही है कि इस नीलामी से निवेशकों का विश्वास बढ़ेगा और देश की सुधारवादी छवि भी सुधरेगी.
क्रिवोरीज़स्टाल स्टील मिल को मूल रूप से पूर्व राष्ट्रपति कुचमा के दामाद को बेचा गया था. इसी से पैदा हुए विवाद से ऑरैंज क्रांति की शुरुआत हुई और राष्ट्रपति युशचेन्को सत्ता में आए.
नीलामी से उम्मीद
सत्ता में आने के बाद राष्ट्रपति युशचेन्को ने कहा था कि यूक्रेन में निजीकरण के पुराने मामलों पर फिर से विचार होगा.
लेकिन उसके बाद से राष्ट्रपति का रूख़ बदला है लेकिन इन मामलों को लेकर अनिश्चितता के माहौल और राजनीतिक कलह के चलते निवेशक यूक्रेन से दूर ही रहे हैं.
पर माना जा रहा है कि इस नीलामी से निवेशकों का उत्साह बढ़ेगा. इस स्टील मिल को बेचने का फ़ैसला विवादास्पद रहा है क्योंकि कई राजनेता इस मिल को बेचने के ख़िलाफ़ हैं.
मिल में सालाना 70 लाख टन इस्पात का उत्पादन होता है जो देश के कुल इस्पात उत्पादन का 20 फ़ीसदी है. सोमवार को हुई नीलामी का सीधा प्रसारण किया गया.
