Der er for øjeblikket ikke nye anholdelser på vej i sagen om den påståede danske terrorcelle. Kriminalinspektør Steen Skovgaard fra Glostrup Politi oplyser søndag formiddag således, at politiet nu "efterforsker og arbejder på sagen".
- Der er ikke nye fremstillinger eller anholdelser på vej. Nu vil vi gerne have lidt arbejdsro, og der sker ikke mere i dag, siger Steen Skovgaard.
Kriminalinspektøren ønsker ikke at løfte sløret for yderligere oplysninger om sagen, hvor i alt seks personer nu er fængslet. Ud over de seks fængslede i Danmark er en tyrker med bopæl i Danmark og en svensk statsborger fængslet i Bosnien.
Politiet har stadig ingen idé om, hvor i Europa de anholdte angiveligt havde til hensigt at begå en terrorhandling.
