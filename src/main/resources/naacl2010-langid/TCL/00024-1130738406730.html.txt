
‘Het is uiterst teleurstellend dat vooral van het wittejassenfront nog steeds zoveel kritiek valt te horen. Sterker, mensen en patiënten worden door nogal wat medici, zowel in de spreekkamer als via de media, ronduit bang gemaakt voor de veranderingen’, schrijft Hillen.
‘Met de Landelijke Huisartsenvereniging voorop gedragen nog te veel medici zich daarmee hoogst onmaatschappelijk. Juist in jaren dat de samenleving toch al uit balans is ( ) zouden vertrouwenspersonen als doktoren niet zo lichtvaardig moeten jongleren met cynisme en het voeden van wantrouwen in het democratisch gezag.’ 
Volgens Hillen gebruiken de artsen de patiënten door na het genomen besluit te blijven inspelen op hun angst en onzekerheid. ‘Dat is de wondermooie roeping van medicus niet alleen onwaardig. Het is onverantwoordelijk’, aldus Hillen. 
De artsen hebben zich heftig verzet tegen het nieuwe zorgstelsel, dat echter door het parlement werd goedgekeurd. Het wordt ingevoerd per 1 januari. Onder patiënten bestaat veel onzekerheid over de veranderingen. Zorgverzekeraars als CZ klagen dat de artsen de burgers verkeerd voorlichten. 
De Landelijke Huisartsenvereniging noemt de beschuldiging ‘larie’. ‘Die column is absoluut onverantwoordelijk, onnodig kwetsend en opruiend’ , zegt voorzitter Bas Vos. ‘Typisch een politieke uitspraak van een CDA’er.’ 
Volgens hem lichten de artsen en hun assistenten de patiënten neutraal voor over het nieuwe stelsel. Wel geeft Vos toe dat de huisartsen ‘ongelooflijk ongerust’ zijn door signalen dat de verzekeraars de polissen en automatisering niet op tijd gereed hebben. De huisartsassistenten hebben afgelopen weekeinde hun bezorgdheid geuit.
Volgens Vos is de onzekerheid onder patiënten de schuld van Achmea, de verzekeraar van drie miljoen Nederlanders. In het herfstnummer van het tijdschrift van Achmea staat volgens hem dat mensen met een basisverzekering alleen naar artsen mogen met wie Achmea een contract heeft afgesloten. Dat is niet waar, zegt Vos, want de verzekeraars hebben in een akkoord gegarandeerd dat de artskeuze de eerste jaren vrij blijft. 
Hillen vindt de bezorgdheid onterecht. ‘Of het voor de meeste mensen echt veel anders gaat worden, is de vraag en zeker op korte termijn zou dat nog wel eens mee kunnen vallen.’ 
De invoering vraagt volgens hem wel om goede voorlichting.
