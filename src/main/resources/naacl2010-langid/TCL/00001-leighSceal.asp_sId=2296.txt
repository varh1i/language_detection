Chuir An Roinn Gnóthaí Pobail, Tuaithe agus Gaeltachta comhairle ar Chomhairle Chontae na Gaillimhe a bheith ar an airdeall faoi dhaoine a bheadh ag déanamh pearsanú ar iarratasóirí a bheadh ag dul faoi scrúdú Gaeilge le tithe le coinníoll teanga a cheannach. 
Chuir An Roinn Gnóthaí Pobail, Tuaithe agus Gaeltachta comhairle ar Chomhairle Chontae na Gaillimhe a bheith ar an airdeall faoi dhaoine a bheadh ag déanamh pearsanú ar iarratasóirí a bheadh ag dul faoi scrúdú Gaeilge le tithe le coinníoll teanga a cheannach. Léiríonn cáipéisí atá i seilbh Foinse go raibh fadhb leis an bpearsanú cam ag Roinn na Gaeltachta cheana.
Lena chois sin, léiríonn comhfhreagras idir an dá fhoras a fuair Foinse tríd An Acht um Shaoráil Faisnéise, go raibh feidhmeannaigh ón Roinn ag moladh gur “díograiseoirí” amháin a gheobhadh na tithe seo. Ba cheart a chinntiú, dar leis an Roinn, ní hamháin go mbeadh líofacht Ghaeilge ag na hiarratasóirí ach go mbeidís ‘Gaelach’ freisin. 
Ní mór do dhuine ar bith atá ag iarraidh teach a bhfuil coinníoll teanga luaite leis a cheannach, dul faoi scrúdú cainte Gaeilge leathuair a chloig. Tá an scrúdú seo bunaithe ar an scrúdú a chuireann Roinn na Gaeilge ar dhaoine atá ag lorg deontais tithíochta. I litir a scríobh Oifigeach Gaeilge na Comhairle Contae, Páid Ó Neachtain, chuig Albert Comer, Oifigeach Feidhmeach Sinsearach, dúradh go mbeadh ar iarratasóirí grianghrafanna a sholáthar ag na hagallaimh feasta. 
Is í Roinn na Gaeltachta a thug an chomhairle seo mar go ndeir siad gur tharla sé cheana go ndearna daoine iarracht dul i riocht daoine eile a bhí faoi agallamh le haghaidh deontas tithíochta. “Also we were advised to be on the look out for impersonation of people and to look for photographic id as it has been attempted with the department before,” a scríobh an tUas Ó Neachtain.
Is léir freisin ón gcomhfhreagras go raibh an Chomhairle Contae ag iarraidh ar oifigigh na Roinne a bheith ar an mBord agallaimh. Bhí siadsan ag cur comhairle ar fáil ach ní léir go raibh siad sásta a bheith ar an Bhord Agallamh. I measc na comhairle a chuir siad ar an gComhairle Contae mhol siad go gcuirfí toise breise san áireamh sna hagallaimh: sé sin nach leor a bheith in ann Gaeilge a labhairt ach nár mhór freisin coimitmint don teanga agus don phobal a léiriú freisin. I litir a sheol Uinseann Mac Thomáis ón Roinn Gnóthaí Pobail, Tuaithe agus Gaeltachta dúradh: “Is iomaí duine Gaeltachta le Gaeilge fíorlíofa a tháinig isteach i bpobal nua agus a lig a chuid Gaeilge i léig nach mór thar oíche, ní amháin lena gclann féin agus leis an bpobal timpeall orthu. Níl maith ar bith san saghas sin duine do scéim reatha Co na Gaillimhe.” 
Dúirt an tUas Mac Thomáis gur “díograiseoirí” atá ag teastáil, nó daoine a deir sé atá sásta a líofacht Ghaeilge a roinnt le daoine eile. 
Léigh an scéal seo ina iomláine i Foinse
