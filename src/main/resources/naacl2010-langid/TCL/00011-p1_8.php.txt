
เมื่อวานนี้ ( 26 ต.ค. ) สำนักข่าวต่างประเทศรายงานว่า เกิดเหตุเครื่องบินแอร์บัสรุ่น เอ 340 เที่ยวบินทีจี 981 ของสายการบินไทย จากกรุงเทพฯสู่นครเมลเบิร์น พร้อมผู้โดยสารและลูกเรือรวม 253 คน เกิดกระแทกรันเวย์อย่างแรง ขณะลงจอดที่ สนามบินนานาชาติเมลเบิร์น ทางตอนใต้ของออสเตรเลีย เมื่อเวลาประมาณ เที่ยงวันตามเวลาท้องถิ่น ทำให้เกิดประกายไฟลุกไหม้เล็กน้อย 2 จุด จนล้อ 3 ล้อกระเด็นฉีกขาด ส่วนล่างของเครื่องบินได้รับความเสียหาย 
นายเบน มิตเชลล์ โฆษกศูนย์ควบคุมการบินออสเตรเลีย เผยว่า เจ้าหน้าที่สังเกตเห็นควันไฟขณะเครื่องบินลงจอดบริเวณทางแยกของรันเวย์ 2 จุด ทำให้ท่อไฮดรอลิกได้รับความเสียหาย น้ำมันไฮดรอลิกไหลออกมาในระบบเบรกที่มีความร้อนสูง จนทำให้เกิดประกายไฟลุกไหม้ดังกล่าว เจ้าหน้าที่ศูนย์ควบคุมการบินเปิดสัญญาณเตือนภัยฉุกเฉิน ระดมเจ้าหน้าที่ดับเพลิงและหน่วยกู้ภัย รีบรุดมายังจุดเกิดเหตุในเวลา 90 วินาที และสามารถดับไฟได้ทันเวลา พร้อมกับทยอยลำเลียงผู้โดยสารออกจากตัวเครื่องสู่อาคารของสนามบินโดยรถบัส ด้านสนามบินเมลเบิร์น แถลงว่า ผู้โดยสารทั้งหมดปลอดภัย เหตุการณ์ ดังกล่าวทำให้การสัญจรในสนามบินต้องหยุดชะงักกว่า 2 ชั่วโมง เที่ยวบินต่างๆที่จะลงจอดต้องไปใช้สนามบินที่อยู่ใกล้เคียงแทน ขณะที่เครื่องบินลำดังกล่าวยังคงจอดอยู่ในรันเวย์ ทำให้รันเวย์หลักถูกปิดกว่า 5 ชั่วโมง ขณะนี้ยังอยู่ในระหว่างการสืบสวนสาเหตุของอุบัติเหตุดังกล่าว 
ด้าน นายพงษ์ศักดิ์ รักตพงศ์ไพศาล รมว.คมนาคม กล่าวว่า ได้รับรายงานว่าเครื่องบินลำดังกล่าวได้บินลงฉุกเฉิน เนื่องจากมีปัญหาลมที่เมืองเมลเบิร์นแรงมาก เมื่อลงถึงพื้นสนามบินได้มีการกระแทก ทำให้ยางแตก ทางหอบังคับการบินได้แจ้งเจ้าหน้าที่ดับเพลิง ให้มาฉีดน้ำยาเมื่อเครื่องลงถึงพื้นทันที จากการตรวจสอบพบว่า กระบอกไฮดรอลิกล้อเครื่องบินได้รับความเสียหาย อย่างไรก็ตาม ต้องขอชมเชยนักบินที่ทำการบินได้อย่างเรียบร้อยโดยไม่มีผู้ได้รับบาดเจ็บ ส่วนกรณีที่ว่าการบินไทยมีเหตุการณ์อุบัติเหตุหลายครั้งในช่วงติดๆกันจะมีมาตรการอะไร หรือมีอย่างไรในการป้องกันนั้น ในเรื่องนี้คงป้องกันไม่ได้ เพราะจะขึ้นอยู่กับแต่ละสถานการณ์ที่จะเกิดขึ้นว่าจะเป็นมาในรูปแบบใด 
นายสมใจนึก เองตระกูล กรรมการบริษัทการบินไทย จำกัด (มหาชน) รักษาการกรรมการผู้อำนวยการใหญ่ บริษัทการบินไทย จำกัด (มหาชน) กล่าวว่า เครื่องบินลำดังกล่าวออกเดินทางจากกรุงเทพฯ เวลา 00.15 น. ของวันที่ 26 ต.ค. 2548 ถึงเมลเบิร์น ประเทศออสเตรเลีย เวลา 12.05 น.ตามเวลาท้องถิ่น ขณะเดินทางถึงสนามบินเมลเบิร์นเมื่อเวลา 11.59 น. และนำเครื่องบินลงที่สนามบิน นักบินพบว่ายางล้อเครื่อง Main wheel No.1 ด้านหน้าแตก จากเหตุการณ์ดังกล่าวหอบังคับการบินได้สั่งให้รถดับเพลิงนำน้ำยามาฉีด ทำให้เกิดกลุ่มควันขึ้น โดยขณะเกิดเหตุเครื่องบินไม่ได้อยู่ในทางวิ่ง หรือรันเวย์ แต่เข้ามาอยู่ในทางขับหรือแท็กซี่ ทางหอบังคับการบินจึงให้จอดอยู่ในที่ดังกล่าว และนำรถมารับลูกเรือทั้งหมดไปยังอาคารผู้โดยสาร ซึ่งไม่มีผู้ได้รับบาดเจ็บแต่อย่างใด ส่วนตัวเครื่องบินเสียหายไม่มาก และถูกซ่อมแซมเปลี่ยนยางเรียบร้อยแล้ว 
รักษาการกรรมการ ผอ.ใหญ่ บริษัทการบินไทยกล่าวอีกว่า เหตุการณ์ดังกล่าวเป็นอุบัติเหตุธรรมดาที่เกิดขึ้นได้ ต้องชมเชยนักบินที่ควบคุมเหตุการณ์ได้ดี และเครื่องบินลำนี้ก็เป็นเครื่องบินใหม่ อุบัติเหตุครั้งนี้ส่งผลให้เที่ยวบิน ทีจี 982 เส้นทางเมลเบิร์น-กทม. ที่จะใช้ เครื่องบินลำดังกล่าว เพื่อออกเดินทางจากเมลเบิร์นเวลา 16.20 น. กลับถึง กทม. เวลา 22.40 น. ของวันที่ 26 ต.ค. 2548 ต้องยกเลิกเที่ยวบิน โดยการบินไทยจะนำเครื่องบินเที่ยวบิน ทีจี 980 เส้นทาง ซิดนีย์-เมลเบิร์น-ภูเก็ต-กทม.มารับผู้โดยสารในเที่ยวบิน ทีจี 982 โดยจะออกเดินทางจากเมลเบิร์น เวลา 00.15 น. ของวันที่ 27 ต.ค. 2548 ตามเวลาท้องถิ่น และจะเดินทางถึง กทม. เวลา 08.30 น. ในวันที่ 27 ต.ค. 2548 ซึ่งผู้โดยสารส่วนหนึ่งจะเดินทางกลับมากับสายการบินสิงคโปร์ แอร์ไลน์ต่อไป
