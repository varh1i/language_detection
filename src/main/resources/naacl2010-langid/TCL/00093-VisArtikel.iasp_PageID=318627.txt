Måneders spekulationer stopper mandag, når FC København præsenterer Ståle Solbakken som klubbens nye træner.
Ifølge Ritzaus Bureaus oplysninger bliver Ham-Kam-træneren mandag præsenteret som ny mand i FC København, og det er muligvis ikke det eneste, som FC København vil offentliggøre. 
Rygterne svirrede efter københavnernes 2-0-sejr over FC Midtjylland, men ingen i ledelsen ville bekræfte historien søndag aften.
- Du ved godt, at jeg ikke kommenterer personaleforhold. Hans Backe er den bedste træner, vi nogensinde har haft. Resultaterne og hans arbejde taler for sig selv, og jeg mener, at en enhver topklub i Europa burde være interesseret i sådan en kapacitet, sagde Flemming Østergaard.
Bestyrelsesformandens begejstring for Backe kunne indikere, at træneren selv ønsker at stoppe, senest når kontrakten udløber til sommer, og det er endnu uvist, hvornår Ståle Solbakken skal tiltræde. 
- Der er mange ledende spørgsmål. Hvad er det jeg har rodet mig ud i her? Må jeg nu få lov til at gå ind og drikke en øl med Peter Møller?, var nødværgen fra FC Københavns bestyrelsesformand, der ikke ville komme med forsikringer om, at Hans Backe blev kontraktperioden ud i FC København.
Ståle Solbakken kom med denne noget kryptiske kommentar til mandagens pressemøde.
- Det har jeg ingen kommentarer til. Vi får se i morgen. Vi snakkes ved, sagde en grinende Ståle Solbakken ifølge Ritzau.
