
  Cynllun: Senedd Catalonia wedi ei basio 
Trafod y mae Senedd Sbaen gynllun i roi mwy o ryddid i Gatalonia. 
Mae'r statud, os yw'n cael ei basio, yn golygu y bydd Catalonia'n cael ei galw'n genedl ac y bydd ganddi hawl i reoli trethi a newid deddfau. 
Hyd yn hyn mae'r cynllun wedi rhannu'r blaid mewn grym, y Blaid Sosialaidd, ac mae'r wrthblaid, y Blaid Boblogaidd, wedi dweud ei fod yn bygwth cyfansoddiad Sbaen. 
Mae disgwyl i'r prif weinidog Jose Luis Rodriguez Zapatero geisio dyfrhau rhai o'r cynigion, er enghraifft troi "cenedl" yn "endid gwleidyddol". 
Ond ar hyn o bryd mae ei lywodraeth leiafrifol yn dibynnu ar gefnogaeth dwy blaid Catalonia. 
Pwerau 
Y statud yw'r rheolau sy'n cyfeirio at bwerau a chyfrifoldebau 17 rhanbarth Sbaen. 
Mae'r Catalaniaid yn dadlau fod mwy o boblogaeth yn golygu derbyn mwy o arian treth a phenderfynu ble y bydd yr arian yn cael ei wario. 
Ac maen nhw wedi gofyn am fwy o reolaeth dros borthladdoedd, meysydd awyr a mewnfudo. 
"Hwn yw'r cam cynta at ddiwygio'r wladwriaeth yn llwyr," meddai un AS o Gatalonia. 
"A hwn yw'r cam cynta at annibyniaeth." 
Ond mae'r Blaid Boblogaidd wedi dadlau fod y cynllun yn ceisio newid cyfansoddiad Sbaen. 
Os yw'r cynllun yn llwyddo, meddai llefarydd, gallai arwain at fwy o bwysau oddi wrth Wlad y Basg. 
Wedi'r trafod ddydd Mercher bydd pleidlais a ddylai Senedd Sbaen ystyried y cynllun yn ffurfiol. 
