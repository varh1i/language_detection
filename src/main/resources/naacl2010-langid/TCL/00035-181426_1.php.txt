
Sügisel 1980. aastal toimunud legendaarne jalgpallivõistlus tele- ja raadiomeeste vahel (mis siiski ei olnud meelega kavandatud 22. septembrile, nagu olen ekslikult vihjanud) käivitas ahelreaktsiooni. Kõigepealt tulid õpilasrahutused, siis nn 40 kiri. 
«40 kirjast» on Sirje Kiin, Rein Ruutsoo ja Andres Tarand kirjutanud huvitava raamatu, mis tollased olud üksipulgi lahti harutab. Kummaline, kui aktuaalselt see kõik mõjub. Lugege, ja te kohtate mõlemas leeris nii mõndki praeguse Eesti tähtsat tegelast. Mõne inimese käitumisviis 1980. aastal annab lausa ahhaa-elamusliku seletuse tema tänastele sõnadele ja tegudele. Võib-olla. 
Kuid asjast. «40 kiri» sai alguse septembri lõpus, kui sedamoodi vastuhaku või vastulause üle hakkas mõtteid mõlgutama Jaan Kaplinski. Idee sündis lihtsast tõdemusest, et midagi tuleb teha, muidu puhkeb vägivald. Kaplinski tutvustas oma mõtet Marju Lauristinile, Juhan Viidingule ja Andres Tarandile; peagi liitusid Tõnis Rätsep, Rein Ruutsoo, Sirje Ruutsoo (Kiin) jpt. 
Kirja tehti ja tehti, kuni lõpuks otsustati, et aitab. «Muidu jääb järele valge leht, sellega on kõik rahul,» märkis Tõnis Rätsep. Paralleelselt redigeerimisega koguti allkirju. 
Tekstile tõmmati joon alla 31. oktoobril Ruutsoode kodus. Veel mõni päev vene keelde tõlkimiseks ja viimaste allkirjade korjamiseks ning 4. novembri hommikul lasi Andres Tarand kaks ümbrikku Tallinna vana postkontori parempoolsesse kasti. Üks oli adresseeritud ajalehele Pravda, teine Rahva Häälele ja Sovetskaja Estonijale. Ühe Pravdale adresseeritud eksemplari viis otse Moskvasse veel Arvo Valton. 
40 nimekat kultuuri- ja kunstitegelast alustasid oma murest hiljaaegu nii noorte poolt kui noorte vastu kasutatud vägivalla üle. Rõhutati, et tuhandete noorte meeleavaldusteni ei saanud viia üksikute õhutajate tegevus, vaid et selle taga on «paljude Eesti elanike rahulolematus». See oli leebeim, aga seejuures selge viis öelda, et miski siin riigis on põhjalikult mäda. 
Pärast olmeliste hädade mainimist keskenduti rahulolematuse peapõhjusele – rahvuslikele pingetele, mis tulenesid eestlaste osakaalu kiirest vähenemisest Eestis ja eesti keele järkjärgulise allasurumise poliitikast. 
Tekst lõppes lepitava tulevikuvisiooniga Eestist kui maast, kus valitseb kultuuriline mitmekesisus ja keegi ei tunne oma rahvustundeid solvatuna või kultuuri ohustatuna. 
See viimane oli ilmselt puru silmaajamine, vähemalt osaliselt, sest on raske kujutleda, kuidas võinuks Eestis olla ohustatud suur vene kultuur või umbes sama suur ukraina oma. Kuid ega 1980. aastal keegi eeldanudki, et 40 signatuuri peaksid kõnelema asjadest sajaprotsendilise avameelsusega. Siis tulnuks alustada Molotovi-Ribbentropi paktist, mis aga oleks väljunud legaalse, Nõukogude seaduste raamesse mahtuva opositsiooni raamest. Kuid just selle olid kirja autorid endale eesmärgiks seadnud.
Hando Runnel pidas teksti lahjapoolseks; täpsemalt öeldes, mitte küllalt selgelt eestlase, vaid mingi erapooletu vaatleja seisukohalt kirjutatuks. Umbes 60 isikut, kellele samuti ühinemisvõimalust pakuti, keeldusid erinevatel põhjustel – kas lihtsalt inimlikust kartusest tagajärgede ees või mingil kaalutlusel, näiteks eelseisva väitekirja kaitsmise tõttu, mis oleks võidud ära keelata. Sest ehkki Siberisse sõitu otseselt ei terendanud, võis nii- või naasugust näpuväänamist eeldada.
Kirja eesmärgi suhtelist mõõdukust – öelda tõtt ilma trellide taha sattumata – ei ole mõtet kritiseerida ka tagantjärele. Võib isegi öelda, et sadadele tuhandetele, kes kirjast peagi vaimustusid, just see imponeeriski: näe, nad ütlesid niisuguseid asju, nad kõnelesid tõtt – ja neid ei pandudki istuma! 
Nõukogude võimule oleks justkui kahvel pandud: repressioonid oleksid 1980. aastal tähendanud juba oma nõrkuse tunnistamist ja toonud kaasa suure rahvusvahelise skandaali, aga nõrkust tähendas ka see, kui suuremaid repressioone ei järgnenud. 
Et Nõukogude võim võib olla nõrk, et talle võib midagi näkku öelda – see oli 1980. aastal tuhandetele inimestele lausa õnnestav aimdus, mis oli teravas vastuolus N Liidu välise vägevuse ja Leonid Brežnevi näiva surematusega. 
Kui kiri 4. novembril ära saadeti, järgnes mõni aeg suhtelist vaikust. Allakirjutanud, vähemalt osa neist, ootasid mingisugustki vastust. Juba 5. novembril kutsuti J. Viiding ja T. Rätsep tõepoolest julgeolekusse «vestlusele» major Viktor Rausiga, kes aga siis veel ei teadnud, et kiri on juba ära saadetud. Konkreetsem «vastus» tuli 9. novembril, kui Jaan Kaplinski kodu läbi otsiti.
Ent võib-olla oleks asi mõne «vestluse», parteilise noomituse ja läbiotsimisega siiski piirdunudki, kui kiri poleks hakanud elama oma elu. Kuskilt, 
võib-olla Rahva Hääle toimetusest, pääses tekst rahva sekka ja levis äkitselt nagu kulutuli. Kümned, võib-olla sajad inimesed asusid seda omaalgatuslikult kirjutusmasinatel ja isegi käsitsi paljundama, novembri lõpus ja detsembri alguses oli «40 kiri» peamiseks jutuaineks. 
Nüüd oli julgeolekuorganeil muidugi tööd küllaga – tuli ju välja kutsuda ja hirmutada ka neid, kes kirja levitasid ja propageerisid. Mitmed inimesed vallandati.
>
 
