
 
Psykiaterne Bjørn Østberg (t.v) og Pål Hartvig på Gaustad sykehus er skeptiske til å bruke mer tvang på psykiatriske pasienter.
FOTO: OLAV OLSEN
Politiet i Oslo bruker flere årsverk og store ressurser på å søke etter og følge opp psykiatriske pasienter som har rømt fra akuttavdelinger og institusjoner. Politiet mener at det psykiske helsevern bør ta et større ansvar for å sikre pasientene og hindre rømmingen. 
Rømlingene er som regel gjengangere som legger på flukt igjen straks de er tilbake på institusjonen. Andre er suicidale og ender med å begå selvmord, og enkelte kan være farlige for andre.
- Dette er pasienter som er frivillig innlagt, men mange av dem er etter vår mening på grensen til at de ikke burde ha fått frivillighets-status. De fleste som tar livet av seg, kommer for eksempel fra psykiatrien, sier politioverbetjent Finn Abrahamsen ved voldsavsnittet i Oslo politidistrikt.
Tvang. 
Han mener at myndighetene må vurdere om det finnes andre måter å sikre disse pasientene på enn å melde dem savnet til politiet. Han foreslår at debatten om når det skal brukes tvang, evalueres på nytt. 
- Slik jeg oppfatter det, er sykehusets ansvar flyttet over til politiet. Det skal ikke brukes tvang i behandlingen, men når pasienten rømmer, overlates det til politiet å utøve tvangen. Det kan ikke være riktig, sier Abrahamsen.
Krever tid. 
Psykiater Bjørn Østberg leder Kompetansesenteret for sikkerhets-, fengsels- og rettspsykiatri for Helseregionen Øst og Sør. Han opplyser at psykiatrien og politiet i Oslo samarbeider for å bedre rutinene for rapportering når pasienter rømmer eller blir borte. Han mener at det vil hjelpe mye om politiet får mer korrekt informasjon når pasientene uteblir eller rømmer.
Mer tvang er kun aktuelt i spesielle tilfeller, mener Østberg. 
- Balansen mellom tvang og frivillighet er svært innfløkt, det er en problematikk der det trengs tid. Noe av dette kan bare løses av myndighetene på høyeste hold, sier han. 
Kort opphold. 
Oppholdstiden for pasienter i akuttpsykiatrien er i gjennomsnitt kortest i Oslo. Østberg er kjent med at politiet mener at mange av pasientene for raskt får status som frivillige pasienter. 
- Dette er et dilemma. Det er viktig at vi i Norge fortsetter å arbeide for å holde tvangsbruken nede, men på den annen side må vi se nøye på politiets innvendinger, sier han. 
Kostbare søk. 
I politiet utløses enorme ressurser når psykiatriske pasienter meldes savnet. Ofte iverksettes omfattende leteaksjoner, noen ganger med helikopter. Abrahamsen mener at politiet kunne spart store beløp hvis den enkelte institusjon gjorde noen undersøkelser før de ringte politiet. 
- Hvis de ringer hjem til pasienten før de ringer til oss, vil de ofte finne at saken er løst. Som regel reiser pasienten rett hjem, sier Abrahamsen. 
Ifølge Bjørn Østberg skal flere avdelinger på initiativ fra samarbeidsnettverket ha forbedret sine rutiner på dette punkt. 
- Det er ikke alltid så enkelt, sier han, og understreker at i enkelte tilfeller må politiet inn. 
- Akuttavdelingene har ingen myndighet utenfor institusjonen. Dersom en pasient har reist hjem og nekter å komme tilbake frivillig, har vi ingen annen utvei enn å ringe politiet. Kontrollkommisjonen krever også at en pasient som ikke er kommet tilbake etter permisjon, skal meldes til politiet, sier han. 
 
 Tips en venn Skriv ut  Bli abonnent 
  
 Søk i våre artikler
