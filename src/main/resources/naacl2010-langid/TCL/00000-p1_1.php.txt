
เมื่อเวลา 07.10 น. วานนี้ ( 26 ต.ค. ) ร.ต.ท.พิบูลย์ ธนิตกุล ร้อยเวร สภ.อ.รือเสาะ จ.นราธิวาส รับแจ้งมีเหตุลอบวางระเบิดรถยนต์ ตำรวจได้รับบาดเจ็บ บนถนนสายรือเสาะ-ยี่งอ หมู่ 7 ต.ลาโละ ไปตรวจสอบพบรถยนต์ปิกอัพอีซูซุ สีบรอนซ์ ทะเบียน บค 4081 ปัตตานี จอดเสียหลักอยู่ริมถนน ในสภาพถูกแรงระเบิดพังเสียหาย บริเวณพื้นรถฉีกขาดเป็นรูโหว่ บนเบาะคนขับพบกองเลือด นอกจากนี้ชิ้นส่วนระเบิดแสวงเครื่อง ดินระเบิดไดนาไมต์ เศษเหล็กเส้นตัดสั้น เชื้อปะทุ โทรศัพท์มือถือ เศษกล่อง เหล็ก น้ำหนัก 10 กิโลกรัม ถูกผูกติดกับคานใต้ท้องรถ ส่วนคนเจ็บถูกนำส่ง โรงพยาบาลนราธิวาสราชนครินทร์ ไปก่อนแล้ว ทราบชื่อ ด.ต.เสรี หะยีดิง อายุ 50 ปี ผบ.หมู่งานสืบสวน สภ.อ.ตากใบ จ.นราธิวาส ถูกสะเก็ดเป็นแผลทั่วร่างอาการสาหัส 
จากการสอบสวนทราบว่า ด.ต.เสรีได้ขับรถยนต์คันดังกล่าวออกจากบ้านเลขที่ 43 หมู่ 7 ต.จอเบาะ อ.ยี่งอ เพื่อเดินทางไปยังโรงพัก มาถึงที่เกิดเหตุห่างจุดตรวจ ฉก.33 ของนาวิกโยธิน ประมาณ 30 เมตร ได้เกิดระเบิดเสียงดังสนั่นหวั่นไหวที่บริเวณใต้ท้องรถทำให้รถพังยับ ด.ต.เสรีถูกสะเก็ดระเบิดบาดเจ็บ คาดว่าคนร้ายลอบผูกระเบิดไว้ใต้ท้องรถ พอขับมาถึงบริเวณจุดตรวจ ได้จุดชนวนระเบิดด้วยโทรศัพท์มือถือหมายสังหาร ด.ต.เสรี รวมทั้งทหาร ฉก.33 ที่ประจำตั้งจุดตรวจแต่ระเบิดทำงานช้าทำให้ระเบิดห่างจากจุดตรวจ ด.ต.เสรีบาดเจ็บ ส่วนทหารประจำจุดตรวจรอดพ้นจากอันตรายอย่างหวุดหวิด 
อีกรายเมื่อเวลา 15.40 น.วันเดียวกัน ร.ต.ต.ศรเพชร ตันติอมรชัยกุล ร้อยเวร สภ.อ.ระแงะ จ.นราธิวาส ได้รับแจ้งมีทหารถูกยิงบาดเจ็บ บนถนนสายดุซงญอ-ระแงะ บ้านลาแป หมู่ 2 ต.บองอ ไปสอบสวนพบคนเจ็บชื่อ ส.อ. สมปอง ปองเศร้า อายุ 42 ปี ทหารสังกัดหน่วยรบพิเศษชุดควบคุมที่ 954 ถูกยิงที่หน้าอกและแขนรวม 2 นัด นำส่ง รพ.ระแงะ พบปลอกกระสุนปืนเอ็ม 16 กับกระสุนปืนอาก้าตกอยู่ในพุ่มไม้ข้างทางจำนวนหนึ่ง สอบสวนทราบว่า ส.อ.สมปองกับพวกรวม 4 นาย นั่งรถยนต์กลับจากไปทำจิตวิทยามวลชนกับชาวบ้านมุ่งหน้ากลับฐานที่ตั้งที่วัดชลธาวาส หรือวัดร่อน อ.ระแงะ มาถึงที่เกิดเหตุถูกกลุ่มคนร้ายไม่ทราบจำนวนดักซุ่มยิงเกิดปะทะกัน ส.อ.สมปองถูกยิงบาดเจ็บ ส่วนคนร้ายล่าถอยเผ่นหนีไปได้ 
ที่กระทรวงมหาดไทย พล.อ.อ.คงศักดิ์ วันทนา รมว. มหาดไทย เรียกผู้บริหารระดับสูงของกระทรวงประชุมผ่านระบบวีดิทัศน์ทางไกลถึง ผวจ.ยะลา ปัตตานี และนราธิวาส เพื่อหารือถึงแนวทางการแก้ปัญหาความไม่สงบใน 3 จังหวัดชายแดนภาคใต้ โดยใช้เวลากว่า 2 ชั่วโมงครึ่ง จากนั้น พล.อ.อ.คงศักดิ์กล่าวว่า ได้หารือเกี่ยวกับการจัดระบบการป้องกันและรักษาความปลอดภัยในพื้นที่ 3 จังหวัดชายแดนภาคใต้ โดยมีแนวคิดว่าจำเป็นจะต้อง เพิ่มกำลังอาสาสมัครรักษาดินแดน (อส.)ในพื้นที่ให้มากขึ้น มีการอบรมการใช้อาวุธจากเจ้าหน้าที่ทหาร โดยให้ จัดตั้งเป็นหน่วยร่วมกับตำรวจและทหาร รวมทั้งประชาชนอย่าง ชรบ.ลงไปอยู่ในพื้นที่ที่มีอันตรายสูง เพื่อดูแลรักษาความปลอดภัยให้กับประชาชน รวมทั้งพิจารณาดูเรื่องการพัฒนาพื้นที่ด้วย 
พล.อ.อ.คงศักดิ์ให้สัมภาษณ์ถึงกรณีที่ศาลพิพากษายกฟ้อง 3 ผู้ต้องหาในคดีก่อความไม่สงบว่า เรื่องนี้ถือเป็นกระบวนการยุติธรรมที่ทำอย่างได้ผลดี ซึ่งประชาชนน่าจะดีใจได้มากขึ้น เราต้องมองในภาพรวม ถ้าเขาไม่ผิดก็ต้องบอกว่าไม่ผิด ถ้ากระบวนการศาลยุติธรรมเป็นที่พึ่งของประชาชนได้ก็จะทำให้ทุกอย่างดีขึ้น ประชาชนเองก็ยินดีให้ความร่วมมือกับภาครัฐมากขึ้น ซึ่งหากประชาชนคนไหนที่รู้ตัวว่าโดนแจ้งข้อกล่าวหาเขาก็ยินดีมาสู้คดี เพราะถ้าเขาไม่ผิด หลักฐานไม่พร้อมเขาก็หลุด ในความคิดของตนถือเป็นสิ่งที่ดีมาก ประชาชนก็จะมีความอุ่นใจว่ากระบวนการยุติธรรมเป็นที่พึ่งได้จริงๆ 
นายทองหล่อ พลโคตร ที่ปรึกษา รมว.มหาดไทย กล่าวว่า ที่ประชุมยังคงยืนยันที่จะเสนอเรื่องต่อ พล.ต.อ.ชิดชัย วรรณสถิตย์ รองนายกรัฐมนตรี และ รมว.ยุติธรรม ในฐานะกำกับดูแลยุทธศาสตร์แก้ไขปัญหา 3 จังหวัดชายแดนภาคใต้ เพื่อขออัตราจ้าง อส. อีกประมาณ 3,000 คน เพื่อปฏิบัติหน้าที่ในพื้นที่ อย่างไรก็ดี ที่น่ากังวลอยู่ในขณะนี้คือการกลั่นกรองคน เพราะในที่ประชุมก็เกรงว่าหากเลือกคนมาเป็น อส.ไม่ดี หรือเอาพวกผู้ก่อความไม่สงบเข้ามาก็จะเป็นผลเสียได้ 
พล.อ.สนธิ บุญยรัตกลิน ผบ.ทบ. ให้สัมภาษณ์ถึงกรณีที่แถลงการณ์ของคณะสงฆ์จังหวัดปัตตานี เสนอให้รัฐบาลยุบคณะกรรมการอิสระเพื่อความสมานฉันท์ แห่งชาติ (กอส.) ว่า ขออนุญาตให้เป็นเรื่องของรัฐบาล ทางทหารอย่างไรก็ได้ เมื่อถามอีกว่า กอส. มีความจำเป็นต้องปฏิบัติการควบคู่กับทางทหารหรือไม่ พล.อ.สนธิ กล่าวว่า ขอให้เป็นเรื่องของรัฐบาล เพราะเป็นเรื่องละเอียดอ่อน 
เมื่อถามว่า แนวทางการสมานฉันท์ในพื้นที่ 3 จังหวัดชายแดนภาคใต้ในรูปแบบอื่นๆ คงต้องทำอยู่หรือไม่ พล.อ.สนธิกล่าวว่า ในความหมายของการสมานฉันท์ คือ การทำงานร่วมกัน ซึ่งถือเป็นความสำคัญในการทำงานในพื้นที่ 3 จังหวัดชายแดนภาคใต้ เพราะการสมานฉันท์ คือการนำคนทุกภาคส่วนให้มีส่วนร่วมในการแก้ปัญหาให้ดีที่สุด เมื่อถามว่า กรณีที่มีทหารเกิดความเครียดในการทำงานเรามีนโยบายดูแลอย่างไร พล.อ.สนธิกล่าวว่า ได้พูดนโยบายทางทหารไปแล้ว ทหารจะต้องกลับไปสู่การเป็นทหารอาชีพ หมายถึงว่า ทหารต้องทำงานได้ทุกที่ ไม่ใช่อยู่แต่ในเมือง พอถึงเวลารบก็รบไม่เป็น เราต้องมาปรับเปลี่ยนกันใหม่ ดังนั้น ปัญหาต่างๆที่เอาไปทำงาน อาจทำให้เด็กมีความเครียด เป็นหน้าที่ของผู้บังคับหน่วยทุกคน ต้องแสดงความเป็นผู้นำในการควบคุมหน่วยและควบคุมคน หากกำลังพลไปทำงานแล้วมีความเครียด ตนสั่งผู้บังคับบัญชาว่าอย่ารอช้าให้รีบส่งกลับมาทันที ส่วนการตายของ พ.อ.สุรชัย พรฉิม นายทหารสังกัดกรมการเงินทหารบก ตอนนี้กำลังรอผลการสอบสวนอยู่ และรอข้อเท็จจริงว่าเป็นอย่างไร 
ด้าน พล.อ.ธรรมรักษ์ อิศรางกูร ณ อยุธยา รมว.กลาโหม กล่าวถึงกรณีที่แถลงการณ์ของคณะสงฆ์จังหวัดปัตตานี เสนอให้รัฐบาลยุบคณะกรรมการอิสระเพื่อความสมานฉันท์แห่งชาติ (กอส.) ว่า ไม่มีความเห็น ตนทำงานแก้ไขปัญหาพื้นที่ใน 3 จังหวัดชายแดนภาคใต้ ทาง กอส. ก็ไม่ได้มายุ่ง ส่วนจะมีความจำเป็นต่อไปหรือไม่ขึ้นอยู่กับมุมมองของแต่ละคน ที่ผ่านมา ทาง กอส. มีแนวทางในการทำงาน เพียงแต่เราไม่ได้เข้าไปเกี่ยวข้อง ต่างคนต่างดำเนินการ อย่างไรก็ตาม ทาง กอส. อยากให้ทหารสมานฉันท์อย่างไรขอให้บอกมา 
เมื่อถามว่า คณะสงฆ์ต้องการให้ยุบ กอส. แสดงว่าผลงานยังไม่แน่ชัด พล.อ.ธรรมรักษ์กล่าวว่า ตนไม่รู้ แต่ทางพระอาจจะไม่เห็นด้วย ทั้งนี้ จะยุบหรือไม่ขึ้นอยู่กับการพิจารณาของนายกรัฐมนตรี เมื่อถามว่ามีข้อเสนอของ กอส.ระบุว่าเจ้าหน้าที่รัฐแก้ปัญหาภาคใต้นำไปสู่ภาวะรัฐล้มละลาย พล.อ.ธรรมรักษ์กล่าวว่า ตนยังไม่เห็นรายงาน เวลานี้สถานการณ์ภาคใต้เป็นการต่อสู้ สู้รบกันอยู่ เดิมทีเราเสียเปรียบ เพราะเราทำงานน้อย ให้เขายิงลูกเดียว ต่อไปนี้เราจะไม่ยอม 
เมื่อถามว่า จะปะทะในลักษณะตาต่อตา ฟันต่อฟันหรือไม่ พล.อ.ธรรมรักษ์ กล่าวว่า ไม่ใช่ สื่อชอบพูดว่า การปะทะกับกลุ่มก่อความไม่สงบ แบบตาต่อตาฟันต่อฟัน เดี๋ยวจะหาว่าตนเป็นเหยี่ยว อีแร้ง ทั้งนี้ การปะทะจะต้องตอบโต้ กับคนที่ใช้อาวุธมาก่อเหตุ ตนพูดไปหลายครั้งไม่ใช่ว่า มาก่อเหตุแล้วร้องเพลงกลับบ้านไปได้ เมื่อถามว่า ทำไมเพิ่งจะคิดตอบโต้ พล.อ.ธรรมรักษ์กล่าวว่า คุณจะให้เขายิงกบาล คุณเล่นอย่างเดียวเหรอ คนที่ถืออาวุธคือคนร้ายหมด ขณะนี้กองทัพพยายาม ทำสงครามสร้างมวลชน ควบคู่ไปกับการแก้ปัญหา แต่กลุ่มผู้ก่อความไม่ สงบก็สร้างความกลัว ให้แก่ประชาชนด้วยการฆ่าประชาชนผู้บริสุทธิ์ เราจะมัวเกรงใจกันไม่ได้ ผมได้บอกทหารไปว่าต่อไปนี้ไม่ได้แล้ว ห้ามปล่อยให้เขามายิงชาวบ้านเล่น หรือยิงตัวเองแล้วก็ร้องเพลงเฮกลับบ้านไป เพราะถือว่ารบกันแล้ว 
ตอนเที่ยงวันเดียวกัน กลุ่มองค์กรเครือข่ายภาคประชาชนและศาสนา ประมาณ 50 คน นำโดยนายเสถียร วิพรหมหา อาจารย์มหาวิทยาลัยมหาจุฬาลงกรณราชวิทยาลัย มาชุมนุมกันหน้าทำเนียบรัฐบาล เพื่อยื่นหนังสือถึง พ.ต.ท.ทักษิณ ชินวัตร นายกรัฐมนตรี เรียกร้องให้ รัฐบาลยุบคณะกรรมการอิสระเพื่อความสมานฉันท์ แห่งชาติ (กอส.) ที่มีนายอานันท์ ปันยารชุน เป็นประธาน โดยนายเสถียรกล่าวว่า ตลอดเวลาที่ กอส.ได้เข้ามาทำงาน แก้ปัญหาความไม่สงบใน 3 จังหวัดชายแดนภาคใต้ ไม่มีบทบาทเพื่อประเทศชาติ แต่ทำให้เกิดความขัดแย้งระหว่างกลุ่มคนและศาสนา ที่เคยปกติสุขให้รุนแรงมากขึ้น โดยมีพฤติกรรมสวนทางกับนโยบายรัฐบาล ทำให้ชาติแตกความสามัคคีมากยิ่งขึ้น จึงเห็นควรให้ยุบ กอส. 
ด้าน พล.อ.กิตติ รัตนฉายา อดีตแม่ทัพภาค 4 กล่าวเรื่องเดียวกัน ว่า ไม่ควรยุบ กอส. เพราะถือเป็นแนวทางการต่อสู้โดยสันติวิธีโดยเปิดเผย แต่ กอส.ต้องปรับปรุงการประชาสัมพันธ์ให้ดีกว่านี้ อย่าให้หลายฝ่ายเกิดความเข้าใจผิด โดยเฉพาะการที่พระสงฆ์ออกมาวิจารณ์ถือเป็นเรื่องใหญ่ และมีหลายฝ่ายวิจารณ์ว่า กอส.ไม่อยู่บนพื้นฐานความถูกต้องมีแนวทางการทำงานที่เข้าข้างฝ่ายตรงข้าม ดังนั้น กอส.ต้องชี้แจงต่อประชาชน โดยเฉพาะคณะสงฆ์ว่า กอส.ทำอะไรไปบ้าง การประชาสัมพันธ์ของ กอส. ต้องชัดเจนกว่านี้ 
ที่สถาบันนิติเวชฯ นางไกรวัลย์ พรฉิม อายุ 48 ปี ภรรยา พ.อ.สุรชัย พรฉิม พร้อมญาติจำนวนหนึ่ง ได้ เดินทางไปรับศพ พ.อ.สุรชัย สามี เพื่อนำไปตั้งสวดที่ ศาลา 12 วัดพระศรีมหาธาตุ บางเขน โดยปฏิเสธจะให้ สัมภาษณ์ใดๆ อ้างว่าข่าวที่สื่อลงไปนั้น ไม่ตรงกับความจริง ส่วนผลการพิสูจน์ พล.ต.ต.น.พ.เลี้ยง หุยประเสริฐ ผบก.นต. ระบุว่าเสียชีวิตจากกระสุนปืน 11 มม.ทำลายสมอง พร้อมกันนี้ได้เก็บเนื้อเยื่อส่วนต่างๆ ของร่างกายส่งไปตรวจหา สารตกค้างเพื่อความสมบูรณ์ทางคดี 
รายงานแจ้งว่าเมื่อคืนวันที่ 25 ต.ค. พล.ต.ต.ก่อเกียรติ วงศ์วรชาติ ผบก.ภ.จ.ปัตตานี สั่งการให้ พ.ต.ท.นฤชา สุวรรณลาภา รอง ผกก.ป.สภ.อ.ปะนาเระ ร่วมกับตำรวจ ศปก.ส่วนหน้า จ.ยะลา จำนวน 50 นาย เข้าตรวจค้นโรงเรียนปอเนาะ 3 แห่ง และบ้านพักผู้ต้องสงสัยที่ร่วมกับผู้ต้องสงสัย 13 คนที่จับกุมก่อนหน้านี้ คดีฆ่าเผาพระและลูกศิษย์วัดพรหมประสิทธิ์ 3 ศพ ยึดเอกสารธงผ้ามีรูปดาบ อาวุธมีด คุมตัวผู้ต้องสงสัยได้อีก 3 คน ขณะเดียวกันเข้าตรวจค้นบ้านผู้ต้องสงสัยใน อ.กะพ้อ ยึดกระสุนปืน .38 และ 9 มม. ได้จำนวนหนึ่ง คุมตัวผู้ต้องสงสัยซึ่งเป็นอุสตาซไปสอบสวน ขณะเดียวกัน มีรายงานจากแหล่งข่าวแจ้งว่า กลุ่มก่อความไม่สงบในพื้นที่ อ.ปะนาเระ อ.มายอ จ.ปัตตานี ได้รวมตัวกันเพื่อเตรียมก่อเหตุร้ายใน อ.ปะนาเระ อีกครั้ง เพื่อต้องการแก้แค้นที่เจ้าหน้าที่คุมตัวผู้ต้องสงสัย โดยเตรียมระเบิดแสวงเครื่องไปลอบวางตามสถานที่ต่างๆ และจะบุกทำร้ายพระในวัดรวมทั้งชุมชนชาวไทยพุทธหลายแห่ง อย่างไรก็ตามเจ้าหน้าที่ได้จัดกำลังเฝ้าระวังอย่างเต็มที่ 
ต่อมาเวลา 19.15 น.วานนี้ ( 26 ต.ค. ) ร.ต.ท.พลกูล ชอบกิจ ร้อยเวร สภ.ต.จะกว๊ะ อ.รามัน จ.ยะลา ไปสอบสวนเหตุปล้นและทำร้ายเจ้าทรัพย์ที่บ้านเลขที่ 26/5 หมู่ 4 บ้านพะบูเงาะ ต.เกะรอ พบนายอิบราเฮง มะลี อายุ 35 ปี เจ้าของบ้านซึ่งเป็นชุดรักษาความปลอดภัยหมู่บ้านหรือ ชรบ. ให้การว่า ขณะนั่งพักผ่อนอยู่ในบ้านหลังทำพิธีละศีลอด ได้มีคนร้าย 3 คน มีอาวุธปืนอาก้าและปืนลูกซองยาว 5 นัด บุกปล้นขู่เอาอาวุธปืนลูกซองยาวของทางราชการแต่ขัดขืน จึงถูกคนร้ายใช้ด้ามปืนทุบศีรษะและใบหน้าหลายครั้งบาดเจ็บ ก่อนชิงเอาปืนลูกซองยาววิ่งไปขึ้นรถกระบะขับหลบหนีไป ขณะเดียวกัน คนร้าย 3 คนได้พังประตูบุกเข้าปล้นบ้านนายมะนุง สะอุง อายุ 55 ปี ผู้ใหญ่บ้านหมู่ 3 ต.จะกว๊ะ จับมัดปล้นเอาปืนพก .38 และ 9 มม. 2 กระบอกหลบหนีไป 
รายงานล่าสุดแจ้งว่า กลุ่มโจรได้ปฏิบัติการป่วนเมืองพร้อมกันหลายจุด ในจังหวัดชายแดนภาคใต้ ทั้งจ.นราธิวาส ปัตตานี และยะลา โดยที่ จ.นราธิวาส มีรายงานว่ากลุ่มคนร้าย 6 คน ใช้รถ จักรยานยนต์เป็นพาหนะ ใช้อาวุธปืนสงครามกราดยิงบ้านผู้ใหญ่บ้านที่บ้านตันหยง หมู่ 4 ต.บาเระใต้ อ.ระแงะ ก่อนจู่โจมขึ้นไปบนบ้านปล้นเอาปืนลูกซองยาวไป 2 กระบอก จากนั้นบุกเข้าปล้นบ้าน ชรบ. ที่อยู่ใกล้กันปล้นเอาอาวุธปืนไปอีก 2 กระบอก ส่วนที่ จ.ปัตตานี กลุ่มโจรได้บุกเข้าปล้นหลายจุดที่ อ.ไม้แก่น อ.ยะรัง และ อ.ทุ่งยางแดง ได้อาวุธปืนไปนับสิบกระบอก และมีการปะทะเดือดกับเจ้าหน้าที่ โดยเบื้องต้นมีรายงานว่าคนร้ายถูกยิงบาดเจ็บถูกจับกุมได้ 1 ราย ส่วนที่ จ.ยะลา คนร้ายได้ปล้นปืนผู้ใหญ่บ้าน และ ชรบ. 2 ราย และได้ทำร้ายเจ้าของปืนบาดเจ็บด้วย ส่วนเบื้องหลังที่คนร้ายลงมือปฏิบัติ การปล้นปืนพร้อมกันครั้งนี้ ก็เพื่อต้องการล้างแค้นที่เจ้าหน้าที่ตำรวจจับกุมผู้ต้องสงสัย 10 กว่าราย ที่พัวพันคดีฆ่าพระและลูกศิษย์ 3 ศพ ที่วัดพรหมประสิทธิ์ อ.ปะนาเระ จ.ปัตตานี ไปสอบสวนขยายผล 
พล.อ.สนธิ บุญยรัตกลิน ผบ.ทบ. กล่าวว่า เมื่อเวลา 19.00 น.เศษ ได้เกิดเหตุการณ์ปล้นปืนของชุด ชรบ. ที่อยู่ห่างไกลจากการดูแลของเจ้าหน้าที่ จำนวน 19 จุดใน 4 จังหวัด ปัตตานี 4 จุด ที่ อ.กะพ้อ หนองจิก และไม้แก่น 2 จุด ที่ จ.ยะลา ที่ อ.รามัน 2 จุด มีการปะทะกันมีผู้บาดเจ็บหรือตาย 1 คน กำลังตรวจสอบอยู่ ที่ จ.สงขลา 1 จุด ที่ อ.ยะหา ที่ จ.นราธิวาส 8 จุด อ.สุไหงปาดี อ.จะแนะ และ อ.บาเจาะ โดยเป็นการกระทำของกลุ่มโจรกลุ่มเดิมๆ อายุประมาณ 20 กว่าๆ ที่มีการจัดตั้งมา 2-3 ปีแล้ว และในช่วงที่มีการปล้นชุด ชรบ.ต้องไปทำพิธีละหมาด โดยไม่ได้นำปืนไปด้วย ซึ่งเป็นจุดโหว่ให้กลุ่มโจรเข้าปล้นปืนและเผา ได้ปืนไปประมาณ 19 กระบอก เจ้าหน้าที่ไม่มีเสียชีวิต 
สำหรับที่ จ.นราธิวาส เหตุเกิดเมื่อเวลาประมาณ 2 ทุ่ม กลุ่มคนร้ายไม่ทราบจำนวน ได้บุกเข้าปล้นบ้านของนายยูนะ มะบีเยาะ ผู้ใหญ่บ้านหมู่ 6 บ้านบาโงสนิง ต.กาวะ อ.สุไหงปาดี จ.นราธิวาส ใช้ปืนสงครามกระหน่ำยิง นายยูนะกับนายกามารูดิง มะมีเยาะ อายุ 27 ปี ลูกชายเป็นตำรวจชุมชน อาการสาหัส ก่อนกวาดเอาปืนลูกซองยาวของ ชรบ.ไปจำนวนหนึ่ง ต่อมานายยูนะและนายกามารูดิง ถูกนำส่ง โรงพยาบาลสุไหงโก-ลก แต่เสียชีวิตในเวลาต่อมา ขณะเดียวกัน กลุ่มคนร้ายได้บุกเข้าปล้นบ้านเลขที่ 117 หมู่บ้านเดียวกัน ของนายอุเซ็ง ปุลง อายุ 54 ปี ผู้ช่วยผู้ใหญ่บ้านหมู่ 6 ต.กาวะ ใช้ปืนยิงนายอุเซ็งบาดเจ็บสาหัส และ บ้านเลขที่ 86/53 ของนายการิยา บินสะแปอิง อายุ 49 ปี ชรบ. ใช้ปืนยิงบาดเจ็บเช่นกัน ก่อนปล้นเอาปืนไปจำนวนหนึ่ง นอกจากนี้ เวลาไล่เลี่ยกัน กลุ่มคนร้ายได้บุกเข้าปล้นบ้านเลขที่ 47/1 หมู่ 3 ต.ริโก๋ อ.สุไหงปาดี ของนางกามาลอ อามิง อายุ 54 ปี แม่ของผู้ช่วยผู้ใหญ่บ้าน ใช้ปืนยิงที่ หน้าอก 1 นัด ได้รับบาดเจ็บก่อนพากันหลบหนีไป
