Rollen som James Bond er proppet med mandlige kønshormoner. Bond-skuespillere som Sean Connery, Roger Moore og Pierce Brosnan har alle et image som hårdtslående kvindebedårere. 
Men den tradition bliver brudt nu.
Den nye James Bond, Daniel Craig, spillede for syv år siden en forsmået bøsse med et pillemisbrug i den i øvrigt meget roste film 'Love is the Devil'. I rollen gav han den som en jaloux elsker og model for den engelske maler Francis Bacon, der også var masochist.
Ikke just en typisk rolle for en Bond-skuespiller. Men 37-årige Craig er netop en nyskabende agent 007 på mange måder.
Normalt er Bond ikke bare en testosteronbombe forklædt som gentleman, men han er også mørkhåret. Daniel Craig har derimod lyst hår med blå øjne. 
Skræmt
Og ikke nok med det, han er også en ægte tøsedreng. Da han skulle præsenteres for en spændt verdenspresse i London, ankom han i en af hærens kommando-speedbåde -iført redningsvest. 
- Bådturen skræmte mig ad helvede til, indrømmede han senere.
Ikke særlig James Bond-agtigt, pointerede kritikere og fans. Engelsk tv syntes ligefrem, han mere lignede en revisor end en hemmelig agent.
Og der er mere. Den rigtige 007 er lige så hurtig med sine replikker som med sin pistol. 
Langsom i replikken
Men det er ikke tilfældet med blondinen Daniel Craig. Til sit første pressemøde var han overordentlig dum i mælet, og da han blev spurgt om, hvorfor han tog rollen, var det sure svar:
- Hvorfor ikke?
Mon ikke en rigtig James Bond havde fundet på noget bedre.
