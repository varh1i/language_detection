
Adam Russ luokittelee uudessa kirjassaan 101 places not to visit Helsingin viiden tähden matkailukohteeksi - tylsyysasteikolla.
Viime viikolla Suomessa julkaistun teoksen mukaan Helsinkiin matkaavien turistien tulisi ensisijaisesti pakata mukaan Prozac -masennuslääkettä.
Russ opastaa myös, että itsemurhassa avustaminen on turistin todennäköisin kuolinsyy.
"Kirjoitettu Googlen kautta?" 
Helsingin apulaiskaupunginjohtaja Pekka Sauri tietää kirjan sanoman.
- Jos Helsinkiä vertaa Lontooseen, ei meillä ole yhtä paljon rockkonsertteja ja kulttuuritapahtumia. Meidän juttumme on tasapaino turvallisuuden, pikkukaupunkimaisuuden ja kansainvälisen metropolin välillä. Optimi yhdistelmä actionia ja kodikkuutta, Sauri luonnehtii.
- Jos ihminen hakee menoa ja meininkiä ja lähtee sieltä kotia kohti aamukolmelta lauantaiaamuna, on täällä varmasti paljon turvallisempaa kuin missään ei-tylsissä kaupungeissa.
Sauri arvelee, ettei Russ ole edes käynyt Helsingissä.
- Tuntuu, että teos on kirjoitettu Googlen (internetin hakukone) kautta.
Iltalehti uutisoi Russin kritiikistä jo syyskuussa. Tuolloin keskustassa haastatellut turistit pitivät brittikynäilijän johtopäätöksiä pötypuheina.
Vain pyydettäessä herui moitteita Helsingille. Ne koskivat lähinnä kaupungin korkeaa hintatasoa.
- Helsinki taitaa olla maailman kymmenen kalliimman kaupungin joukossa. Tosin onhan Englantikin kallis maa. Riippuu siitä, mihin verrataan. Euroopan ulkopuolelta tuleva voi pitää Helsinkiä kohtalaisen kalliina, Sauri myöntää.
Valttikorttina ihmiset 
Saurin mukaan kulttuuritapahtumia tulisi levittää myös pimeille vuodenajoille.
- Meidän pitäisi käyttää hyväksi valoa pimeydessä. Lumi ei ole Helsingille mitenkään erityisen ominainen, emme voi olla mikään lumikaupunki.
- Onhan siinä omat vaikeutensa, hän tunnustaa.
Pääkaupungin valttikorttina Sauri pitää ihmisiä.
- He ovat kielitaitoisia, seuraavat, mitä maailmassa tapahtuu. Eli hyvää seuraa turisteille. 
