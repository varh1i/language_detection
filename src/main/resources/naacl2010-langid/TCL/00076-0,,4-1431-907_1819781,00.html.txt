Vroegsomer is Yzerfontein op die Weskus oortrek van geure - soutwater, viskos, suidewind. Ook roosmaryn en knoffel vir die skaapboud. Nettie Pikeur loop haal die kosreuke en maak hulle sit langs die kombuistafel. 
IN die middel van Yzerfontein staan 'n lappie grond wat beplant is met al die inheemse plante van die streek. Die wonderlike Lofty la Cock het die kruie en bosse laat aanry en mooi staangemaak, in 'n netjiese tuin, besproeiing en al. Nou pryk die lap aarde met die prag van die Weskus, elke bossie met sy naamplaatjie by.
Vir 'n besoeker soos ek uit die Klein-Karoo is dit paradys. Die liewe Estelle-van-die-munisipaliteit en Christa-van-toerisme is die beste amptenare in die geweste en hulle beduie hoe mooi al die malvas, klein wilde-irisse, dekriet, kankerbos (hy blom vroeër as by ons op Montagu), melktou en kruidjie-roer-my-nie is.
In die veld langs die Weskuspad blom plate vygies soos 'n lilapienk see tussen die lae bossies. Dit ruik anders hier.
Ons loop al agter 'n naeltjiegeur aan. Wat is dit? Pluk 'n klein angelier, en daar slaat dit my: eerste jaar op Stellenbosch, ma se Roger & Gallet-seep wat sy vir haar oudste vir universiteit toe ingepak het. Muguets des bois, angelierseep, ruik tot vandag, 35 jaar later, soos Ma se kind.
Vriend Marais gee vyf Roger & Gallet-seepboksies as 'n geskenk. Die sagte sneespapier binne is deurtrek van geure en verhale. Roostee, sandelhout, bosvaring en Jean-Marie Farina Extra-Vieille, wat ruik soos Oupa se skeerseep.
Die mooiste liefdesgedig is steeds: My nooi is in 'n nartjie, my ouma in kaneel . . . 
Ons praat weer oor kosgeure, die nartjieskil, kaneel en suurlemoen van ons kinderjare. 
Buurman SJ se kind kom kuier uit Kanada. Sy dra die pragtige naam Prairie, want sy is in Saskatchewan gebore en deur die Indiaanse gemeenskap "Lig van die Prêries" gedoop. 
Vieruur in die oggend, doodmoeg gereis kom sy op Montagu aan, en met die instap in die huis sê sy: "Dit ruik soos altyd, soos Klein-Karoo en saffraanrys. En wat ruik soos gemmer?"
Dis die nuwe Roger & Gallet-seep op haar bed - 'n geur genaamd Gingembre.
Dromerig vra Prairie of ons kerriekos kan maak, met baie gemmer en knoffel en rissies. Begin sommer nou afskil, ons eet vanaand skaapbredie, met vleis van die Weskus. Lala sê dis nie lam nie. Dis 'n volgroeide skaap en hy het nogal baie vet aan.
Prairie kyk oor my skouer in die pot. "When do you add the water?" vra sy. Ek verduidelik half geskok dat mens nie water in 'n bredie gooi nie, dit smoor mooi gaar nadat jy die vleis en speserye verbruin het. Die metode het haar verstom, veral toe ek die deksel toeklak en sê jy kyk nie weer in die pot nie, newwermaaind nie roer nie, gehoor?
Dis hoe jy bredie kook. Soveel mense vra na die resep, maar daar is nie een nie. Uie, baie vars knoffel, speserye, en braai van die stukkies skaap. 
Watter snit? Maak nie saak nie, jy kan tjops ook gebruik, soos die Kaapse Maleier-kokke.
Maak alles mooi bruin en pak dan jou groente op. Ons het knarsvars groenboontjies wat so tussen die mielies opkom. Top-en-tail, soos ouma Kate gesê het, en plaas drie groot hande vol net so heel bo-op die bredievleis. Halwe koppie witwyn, sout en peper en op gaan die deksel. Moenie roer nie!
So 45 minute voor julle wil eet, plaas jy vier of vyf aartappelstukke bo-oor jou bredie. Ons skil nie aartappels nie, want die skille is gesond, maar Katie sou dink onafgeskilde aartappels hoort nie in 'n Sondagbredie nie.
Haal die deksel af en kyk in die pot. Sien jy, Prairie, dis gaar. 'n Houtlepel gly maklik in, die boontjies is nog bros en die vleis is sag. Ons rasper 'n bietjie suurlemoenskil oor vir ekstra geur en proe vir sout.
Nou net 'n skraapsel neutmuskaat. Verwonder kyk die meisiekind hoe ek die neut oor die bredie rasper. Dit ruik soos my ma, sê sy uiteindelik.
Prairie se oorle ma is in Mianmar, die ou Birma gebore. Hulle het Oosters grootgeword. Mahara is lank reeds oorlede. Haar dogter, Kanadees, is soos Sjeherazade - sy dra 'n geurewêreld met haar saam.
