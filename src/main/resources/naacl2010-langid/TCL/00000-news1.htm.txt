
"Bumaba ka nga nang mata-himik na kami!"
Ito ang taha-sang panawagan kahapon ni Bi-shop Teodoro Bacani kay Pa-ngulong Gloria Macapagal-Arroyo sa gitna ng lumalalang krisis sa pulitika at sumasadsad na ekonomiya ng bansa.
Ayon kay Ba-cani, marapat la-mang na sundin na ni Arroyo ang una nang inilatag na suhestyon ng mga dating lagi nang nasa panig nitong sina dating Pangulong Fidel Ramos at El Shaddai leader Mike Velarde na paikliin na niya ang kanyang termino. 
Anito, kung talagang gustong isalba ni Arroyo ang bansa ngayon pa lamang ay lalagda na ito ng isang kasunduan na nagsasaad ng kanyang maagang pagbitiw sa pwesto sa taong 2007. Bagama’t kilala na rin aniya ang Pangulo sa kawalan ng isang salita ay wala na ring magagawa ang publiko kundi sumugal upang kahit bahagya aniya ay makaabante man lamang ang bansa.
"Kung siya ay bababa sa 2007, mas marami pa siyang magagawa in between now and 2007," ani Bacani.
Anito, kung patuloy na magmamatigas ang Pangulo na tapusin pa ang kanyang termino hanggang 2010 ay tiyak na hindi ito tatantanan ng publiko at magpapatuloy ang kabi-kabilang kilos-protesta laban sa kanya. "Bandang huli, siguradong matatalo ang Pangulo n’yan sapagkat hindi naman siya pwedeng manalo sa nakararaming tao," dagdag pa ni Bacani.
Pabor si Bacani na si Vice President Noli de Castro ang siyang papalit kay Arroyo dahil ito ang naayon sa batas. Anito, hindi rin naman tamang maliitin ang kakayanan ni De Castro dahil ito naman aniya ang lehitimong nailuklok ng sambayanan sa kanyang pwesto.
Bilang reaksyon, nabingi ang Malacañang sa panawagan ni Bacani dahil mas pinanghahawakan at pinakikinggan umano ng palasyo ang solidong suporta ng dalawang higanteng religious leaders na El Shaddai group at Iglesia ni Cristo dahil maganda ang panawagan ng mga ito hinggil sa pagkakaisa.
Ayon kay Press Secretary Ignacio Bunye, nalulungkot sila na may ilang grupo na patuloy na matigas ang ulo at hindi nakikinig sa panawagan ng dalawang religious groups gayung para naman ito sa ikakabuti ng lahat.
Gayunpaman, iginagalang umano ni Executive Secretary Eduardo Ermita ang pahayag ni Bacani bagama’t hindi ito nangangahulugan na pinaniniwalaan nila ang posisyon nito.
Hindi naman nagustuhan ng Malacañang ang pahayag ni dating Pangulong Corazon Aquino na pinagsisihan nito ang pagsuporta sa EDSA 2 noong 2001 na siyang unang nagluklok kay Pangulong Arroyo sa kapangyarihan.
Isang araw matapos na mapalathala ang tinuran ng nasabing biyuda, agad na nagpalabas ng kasagutan ang Malacañang ngunit maingat ito na huwag direktang banggitin ang pangalan ng dating lider.
