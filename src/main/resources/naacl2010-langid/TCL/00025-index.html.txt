TA Ann Holdings Bhd, merancang meluaskan ladang sawitnya kepada 100,000 hektar dalam tempoh lapan tahun ini daripada hanya 15,000 hektar ketika ini. Pengerusi Eksekutifnya, Datuk Abdul Hamed Sepawi, berkata bagi tahun depan, keluasan ladang sawit syarikat dijangka meningkat kepada 25,000 hektar dan bahagian perniagaan itu diunjurkan menyumbang kira-kira lima peratus kepada pendapatan kumpulan. “Dalam jangka panjang, kami melihat bahagian peladangan sawit akan menjadi penyumbang penting kepada pendapatan syarikat. “Tumpuan kami kini ialah untuk meluaskan penanaman sawit di simpanan tanah sedia ada yang sebahagian besarnya di Sarawak,” katanya dalam temu bual di Kuala Lumpur, baru-baru ini. Dengan simpanan tanah kira-kira 150,000 hektar, Ta Ann akan memanfaatkan kekukuhan kewangan daripada operasi pembalakan untuk berkembang dengan agresif dalam sektor peladangan sawit. Abdul Hamed berkata, Ta Ann tidak akan mengetepikan sumbangan sektor pembalakan yang menjadi kegiatan teras syarikat ketika ini. Justeru, syarikat itu giat menghasilkan spesies benih balak dari baka Acacia jenis hibrid untuk pengeluaran papan lapis. Beliau berkata, kesedaran untuk terbabit dalam penanaman semula balak untuk generasi akan datang bermula 20 tahun lalu apabila berkunjung ke Finland. “Sebahagian besar hutan di Finland dikendalikan secara koperasi dan mereka giat menanam semula balak,” katanya sambil berkata pembalakan daripada sumber asli akan terus memainkan peranan penting, tetapi memperoleh sumber daripada penanaman balak akan menjadi model perniagaan yang akan terus diguna pakai bagi memastikan kemapanan perniagaan untuk jangka panjang. Kumpulan itu menanam semula balak di kawasan seluas 300,000 hektar yang mana 7,000 hektar daripadanya adalah dari spesies Acacia Mangium.
