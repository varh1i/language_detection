
OP die voëlfees op Stanford die afgelope naweek is die groot verskeidenheid van voëls wat in hierdie deel van die Overberg voorkom, terdeë gevier. En die kans is ook op die fees aangegryp om die kollig te rig op die talle bedreigings wat deur voëls en hul habitats in die gesig gestaar word. Dit is nie net landelike habitats wat vernietig word nie, maar ook see-habitats. 'n Toetsprogram om see- en kusbesoedeling te bekamp, is op die voëlfees deur die Walkerbaai- en Overberg-voëlklub van stapel gestuur.
'n Brosjure met inligting oor die omvang van seebesoedeling en stappe wat gedoen kan word om dit te bekamp, is uitgereik om die publiek aan te moedig om aan die program deel te neem. 
Dit dui onder meer aan dat die verstrengeling van voëls in vislyn, visnette, plastieksakke en plastiekbande 'n groot gevaar vir seevoëls en ander seediere langs Suid-Afrika se kuslyn inhou. Dit is veral brilpikkewyne, malgasse, duikers en seemeeue wat die grootste gevaar van verstrengeling loop.
Plastiek word ook deur voëls en ander seediere ingesluk. 
Dit kan onmiddellik die dood van die voëls veroorsaak, of andersins kan die voëls langsaam verswak omdat die plastiek in hul maag hul eetlus demp en hulle dan nie genoeg voedingstowwe inkry om aan die lewe te bly nie.
Die voorkoms van plastiek in die ingewande van seevoëls langs die kus van suidelike Afrika is van die hoogste ter wêreld, volgens navorsing wat in 1996 deur dr. Peter Ryan van die Percy FitzPatrick-instituut vir voëlkunde aan die Universiteit van Kaapstad gedoen is. 
Sy navorsing toon dat plastiek ook in die ingewande van byna elke grootpylstormvoël en bloustormvoël wat die waters aan ons kus besoek, gevind word.
Nege van die 17 seevoëlspesies wat aan die kus van suidelike Afrika broei, word in die Suid-Afrikaanse Rooidataboek as bedreig in die streek aangedui, en vyf spesies word op die internasionale rooidatalys as bedreig aangedui, gemeet aan wêreldwye getalle. 
Volgens die rooidataverslae vanjaar het die bankduiker se getalle die afgelope vier jaar só ernstig afgeneem dat sy status wêreldwyd van naasbedreig tot bedreig vererger het. Alle albatrosspesies word nou wêreldwyd ook as bedreig beskou.
Benewens die estetiese waarde van voëls, hou die ernstige afname van voël-getalle ook groot ekonomiese verliese in. Die ekonomiese waarde van Suid-Afrika se voëlrykdom is 'n paar jaar gelede op nagenoeg R1,64 miljard tot R3,48 miljard deur die Percy FitzPatrick-instituut bereken. Aangesien die gewildheid van voëltoerisme vinnig toeneem, styg hierdie waarde steeds.
Die projek wat op Stanford van stapel gestuur is, is veral daarop gemik om besoedeling deur ontspanningsvaartuie en klein vissersbote te bekamp. Hoewel dit onwettig is om afval oorboord te gooi, is dit moeilik om mense daarvoor in hegtenis te neem. 
Die doel van die projek is om deur middel van onderrig die samewerking van die eienaars van niekommersiële vaartuie te kry. Die plan is om die toetsprogram toe te spits daarop om die eienaars en gebruikers van klein vaartuie aan hierdie deel van die kus bewus te maak van die gevaar wat die oorboord gooi van visvanggereedskap en veral vislyn vir die seelewe inhou. Houers sal ook op strande beskikbaar wees sodat booteienaars alle plastiekafval daarin kan plaas. 
Besoeke deur wetenskaplikes aan klein vissersdorpe word ook beoog sodat die inwoners beter ingelig kan word oor die nadele wat plastiekafval vir visse en seevoëls inhou.
Dié omvattende bewusmakingsprojek bestaan uit verskeie stappe. Eerstens gaan 'n lys van alle belanghebbende partye aan die Overbergse kuslyn saamgestel word sodat hulle by beplanning oor hoe om besoedeling te voorkom, betrek kan word.
Werksessies sal dan elke ses maande gehou word om te beplan, alle nodige partye in te lig en om te evalueer hoe die projek verbeter kan word.
Die volgende stap sal wees om oudio-visuele opvoedkundige materiaal te ontwerp en te versprei. 
Skibooteienaars en vissermanne se samewerking om besoedeling te help voorkom, sal dan een van die fokuspunte wees. Spesiale sakke en houers vir afvalberging wat deur plaaslike entrepreneurs vervaardig sal word, sal deur middel van borgskappe aan skibooteienaars en vissermanne verskaf word.
Die samewerking van plaaslike munisipaliteite sal verkry word met die oplaai van die houers by sentrale punte.
Gereelde skoonmaakveldtogte op strande en in riviermondings sal gehou word met die samewerking van plaaslike natuurbewaringsgroepe, die onderwysdepartement en talle vrywilliger-organisasies.
Die laaste stap sal wees om uit al hierdie aktiwiteite 'n model saam te stel wat in ander kusgebiede toegepas kan word.
Bel Anton Odendal, voorsitter van die Overberg-voëlklub, by 082 550 3347 vir verdere inligting oor die projek.
Voorstelle en kommentaar kan na erinab@absamail.co.za gestuur word. 
Erina Botha is 'n vryskutjoernalis.
