
 
Би-би-си мухбирига кўра, шаҳарда ҳаёт ташқаридан қараганда осойишта, аммо одамлар қўрқув ичида яшашмоқда, кўпчилик 13-май воқеаларидан сўз очилишини истамайди.
Инсон ҳуқуқлари ташкилотлари ҳукумат кучларининг намойишчиларга қарата ўт очиши натижасида юзлаб одамларнинг ҳалок бўлганини айтадилар.
Ўзбек расмийлари эса, исломий жангарилар ҳукуматни ағдаришга уринганини даъво қиладилар.
Би-Би-Сининг Андижонда бўлган мухбири Иен Маквилямга кўра, шаҳарда юз берган қонли воқеаларнинг ташқи белгилари унча кўп қолмаган.
Маҳкама
Қонли воқеаларни ёдга солувчи асосий нарса- ҳокимият биносидаги таъмирлаш ишларидир.
Бино уни эгаллаб олган қуроллилар билан ҳукумат кучлари ўртасидаги жангларда қаттиқ шикастланган.
Қуролли гуруҳ шаҳар қамоқҳонасига ҳужум қилиб, у ердан исломий экстремизмда айбланган 23 нафар тадбиркор ва бошқа маҳбусларни озод қилганидан сўнг, ҳокимият биносини эгаллаган.
Мухбиримизга кўра, ҳозирда Андижон шаҳри ташқаридан осойишта ва бозорлар гавжум бўлгани билан кўпчилик воқеалар ҳақида гапирмасликни афзал билади.
Аммо маҳфий равишда суҳбатлашишга рози бўлганларнинг айтишларича, хавфсизлик ходимлари воқеаларда иштирок этгани айтилаётган шахсларнинг яқинларини турли усуллар билан қўрқитишда давом этмоқда.
Би-би-си мухбирининг айтишича, сўроқ қилишлар ва қамалишдан қўрқиб, қўшни давлатларга қочиб кетаётганлар ҳақида ҳам хабарлар бор.
Қонли воқеалар ташкилотчилари экани айтилган илк 15 киши устидан маҳкама бир неча кун ичида бошланиши керак.
Мухбиримизга кўра, давлат матбуотининг ҳукумат нуқтаи назарини зўр бериб, тарғиб қилаётганига қарамай, Андижонда кўпчилик маҳкамадан бехабар.
Қонли воқеаларга туртки бўлгани айтиладиган 23 нафар тадбиркор устидан маҳкама Андижонда кўпчиликнинг ғазабини уйғотган.
Маҳаллий аҳоли вакиллари порахўр амалдорлар ўз қудратларига хавф деб кўрган ҳаммани экстремизмда айблашларини айтишади.
Улар ҳозирги вазиятни кўпинча 30-йиллардаги Сталин қатағонлари билан қиёслайдилар.
Кузатувчиларга кўра, порахўрлик ва ҳукуматнинг ўзини ихоталаш сиёсати натижаси бўлган иқтисодий турғунлик аҳоли ғазабини янада кучайтирган.
