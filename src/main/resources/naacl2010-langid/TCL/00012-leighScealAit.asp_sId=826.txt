Tharla cor eile sa díospóireacht maidir le ainm oifigiúil an Daingin an tseachtain seo nuair a chinn Comhairle Chontae Chiarraí pobalbhreith a chur ar bun – a bhaineann le baile fearainn an Daingin amháin 
Mícheal de Mórdha
Tharla cor eile sa díospóireacht maidir le ainm oifigiúil an Daingin an tseachtain seo nuair a chinn Comhairle Chontae Chiarraí pobalbhreith a chur ar bun – a bhaineann le baile fearainn an Daingin amháin. Tá baile fearainn an Daingin laistigh den mbaile mór agus níl ann ach cuid de shráideanna an Daingin féin. Fágann seo nach mbeadh cead ach ag timpeall trian de dhaonra an bhaile mhóir – ina bhfuil roinnt bailte fearainn eile – vótáil sa phobalbhreith. Áirítear go bhfuil 1,839 duine ina gcónaí i mbaile mór an Daingin ach nach bhfuil ach timpeall le 600 acu sin ina gcónaí i mbaile fearainn an Daingin.
Dúirt an Bainisteoir Contae, Martin Riordan, gur chreid sé nár cheadaigh an tAcht um Rialtas Áitiúil 1946 go ndéanfaí ainm an bhaile mhóir a athrú. Chuir an t-eolas seo mearbhall nach beag ar chuid de na Comhairleoirí agus is cinnte go bhfuil an phraiseach ar fud na mias anois dóibh siúd a dteastaíonn uathu Daingean Uí Chúis/Dingle a thabhairt ar an mbaile. Ní fios cathain a bheidh an phobalbhreith seo ann mar go bhfuil cúrsaí dlí le réiteach.
Dá raghadh pobalbhreith mar seo ar aghaidh d’fhéadfaí go nglaofaí Daingean Uí Chúis/Dingle ar chuid den mbaile mór agus An Daingean ar an gcuid eile!
