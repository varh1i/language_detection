Att vara flykting är en djupt orättvis upplevelse. Tills vi lyckas råda bot på flyktingarnas grundproblem, skälet till att de lämnat sitt ursprungsland, så lär detta faktum kvarstå. Detta till trots verkar det offentliga Sverige, vara besatt av att måla en rättvisans fernissa på det vi gör mot flyktingarna.
De kommer hit och tvingas sedan leva under lång tid mellan hopp och förtvivlan, för att till slut - statistiskt - få avslag på sin asylansökan.
Det sägs nu, som så många gånger förut, att det ska ändras med två lika hopplösa åtgärder. 
Den första, att inrätta särskilda migrationsdomstolar, kan förbättra rättssäkerheten hos de som söker asyl. På grund av bristen på kvalificerade domare kommer handläggningstiderna att öka, och osäkerheten blir större. Man löser ett annat problem, helt enkelt. Men det ser bra ut på pappret.
Den andra åtgärden, att regeringen ska ompröva vissa ärenden - istället för den rättvisare allmänna flyktingamnestin - innebär att vissa flyktingar kanske kan få stanna. Om de ansökt om asyl under rätt tidsperiod, och tillhör vissa avgränsade grupper.
