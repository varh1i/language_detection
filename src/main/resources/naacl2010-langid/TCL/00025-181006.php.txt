
Vaata tulemusi
NASA kavatseb aastaks 2018 saata inimese taas Kuule ning hiljem ka Marsile. 
Kuid kuna edasi-tagasi retk Punasele planeedile kestab enam kui 30 kuud, toob see ilmselt kaasa ülimalt intensiivsed suhted kuni kaheksaliikmelise meeskonna vahel, hoiatab Ameerika Teaduste Akadeemia ettekandes. 
Lõuna-California Ülikooli meditsiinilise antropoloogia professori Lawrence Palinkase sõnul meenutavad pikemaajalised kosmosemissioonid Antarktika uurimisjaamade suletud tingimusi, kus tekivad suhted, mis tavaliselt ei kesta kauem kui missioonid. 
«Võimalikud seksuaalsed konfliktid või truudusetus võib aga viia meeskonna lagunemiseni,» selgitas Palinkas. 
Psühholoog Carol Rinkleib Ellison lisas, et suhete katkemine kinnistes tingimustes võib viia ka vägivallani. 
«Inimesed on suhteid ja seksi puudutavates asjades väga primitiivsed,» nentis Ellison. 
2000. aastal maal toimunud kaheksakuulise simulatsiooni jooksul püüdis üks venelane kahel korral suudelda kanadalasest naisteadlast, samuti sattus kaks venelast vahetult enne seda verisesse kähmlusesse. 
Tollal paigaldati nende vahejuhtumite tagajärjel Vene ja rahvusvaheliste meeskonnaliikmete ruumide vahele lukud. 
Palinkase hinnangul tuleks seetõttu pikemaajalistele missioonidele minevatele kosmonautidele õpetada juba enne reisi stressiga toimetulekut. 
Samas nentis Palinkas, et seksil või masturbeerimisel võib missiooni ajal olla ka positiivseid tagajärgi, kuna see leevendab pikast reisist tekkivat igavust ja väsimust. 
 
