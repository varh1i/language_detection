
Bunga na rin ng hindi mamatay-matay na ugong ng destabilisasyon sa anyo ng kudeta, inalagwa kahapon ng Armed Forces of the Philippines (AFP) ang ‘shoot-to-kill’ order sa sinumang mahu-huling nagre-re-cruit o nangangalap ng mga aanib 
sa maitim na planong pabagsakin ang kasalukuyang pamahalaan.
"If they’re found recruiting (destabilizers), arrest them. If they resist, shoot them," matigas na utos ni Philippine Army 2nd Infantry Division commander Brig. Gen. Efren Orbon na nagsabing walang sasantuhin at pangingilagan ang kautusang ito anuman ang ranggo o posisyon sa gobyerno ng masasangkot.
Ngunit nilinaw naman ni Orbon na dadaan sa ‘due process’ ang sinumang maaakusahang nagre-recruit o nag-uudyok ng destabilisasyon o kudeta laban sa gobyerno. Kung mapapatunayan sa imbestigasyon na totoo ang paratang ay saka ito huhulihin. Mangyayari lamang umano ang marahas na pagdampot dito kung manlalaban ang suspek.
Inatasan din ng opisyal ang lahat ng field commanders sa Calabarzon (Cavite, Laguna, Batangas, Rizal at Quezon) at Mimorpa (Mindoro, Marinduque, Romblon at Palawan) upang imonitor ang bawat galaw ng kanilang mga tropa at bantayang mabuti kung mayroong pailalim na recruitment sa naturang mga rehiyon.
Agad namang sinuportahan ni Army chief Maj. Gen. Hermogenes Esperon ang naturang kautusan ni Orbon kasabay ng paglilinaw na dati nang pinaiiral ng AFP ang ganitong direktiba laban sa mga nag-uudyok ng kudeta.
Maging ang mga retiradong heneral ay saklaw umano ng naturang ‘kamay na bakal’.
Samantala, inalerto kahapon ni Sen. Rodolfo Biazon ang pamunuan ng AFP at makabubuting agad berepikahin ang ulat na malaking bulto ng mga armas ang papasok sa bansa upang magamit sa nilulutong kudeta laban sa kasalukuyang administrasyon.
"The AFP should now monitor the possibility of entering of weapons. Because there is certain report that some weapons are coming in the country. This report has yet to be verified," ani Biazon.
