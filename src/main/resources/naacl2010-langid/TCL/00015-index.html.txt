DHAKA: Bangladesh mengetatkan kawalan keselamatan di sepanjang sempadan dengan India selepas tiga kejadian letupan di ibu kota negara itu, New Delhi yang menyebabkan sekurang-kurangnya 61 terkorban, kata pegawai semalam. Serangan malam kelmarin di dua kawasan beli belah sibuk dan sebuah bas di New Delhi menimbulkan ketakutan di Bangladesh yang sejak beberapa bulan lalu turut dilanda siri serangan ke atas bangunan kerajaan dan mahkamah dipercayai dilakukan kumpulan militan Islam. “Kami sudah mengarahkan semua pos kawalan sempadan supaya meningkatkan pengawalan,” kata jurucakap pasukan kawalan sempadan, The Bangladesh Rifles, Syed Rezaul. Bangladesh berkongsi sempadan 4,000 kilometer dengan India. Pihak berkuasa di Bangladesh sudah pun meningkatkan tahap keselamatan menjelang Sidang Kemuncak Asia Selatan membabitkan pertemuan tujuh ketua negara Asia Selatan dan selepas siri letupan yang menyebabkan empat terkorban. Serangan terbabit dikatakan dilakukan kumpulan militanIslam yang mahu membentuk negara berteraskan undang-undang ketat Islam. Bangladesh adalah sebuah negara sekular. Sejak siri letupan itu, pihak berkuasa dan pengawal sempadan mengetatkan kawalan di sempadan. Kini Ketua Polis Kebangsaan Bangladesh, Abdul Qayyum berkata, mereka meningkatkan lagi kawasan rentetan kejadian serangan di New Delhi kelmarin. Di Dhaka, Abdul Qayyum berkata, polis memasang pos pemeriksaan tambahan dan terus memantau bangunan penting kerajaan, bas, stesen kereta api dan pusat beli belah. Sidang Kemuncak Kerjasama Serantau Negara Asia Selatan (SAARC) membabitkan ketua negara Bangladesh, India, Pakistan, Sri Lanka, Nepal, Bhutan dan Maldives. – AP 
