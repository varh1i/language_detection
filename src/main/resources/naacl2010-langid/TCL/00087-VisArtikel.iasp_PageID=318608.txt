Med to enkle inderside-scoringer er Peter Møller nu fem mål fra at kunne kalde sig den mest scorende Superliga-spiller nogensinde.
Målene sikrede samtidig FC København en fortjent 2-0-sejr over FC Midtjylland.
Kampen åbnede som ventet med FCK som det spilstyrende hold, men spillet var ofte for langsomt, og så kunne midtjyderne kæmpe sig ind i kampen og tilspille sig flere gode muligheder.
Det kriseramte FCM-hold koncentrede sig forståeligt nok om defensiven, som i første halvleg ikke havde de store problemer med at holde hjemmeholdet fra de store åbne chancer.
Men ni minutter inde i anden halvleg tog FCM-forsvaret sig en ordentlig blunder, da de lod Alvaro Santos stå helt fri i feltet, hvor han let kunne finde en udækket Peter Møller, som sikkert scorede fra tæt hold.
FC Midtjylland formåede aldrig at lægge et pres på FCK, som gennem resten af kampen var i total kontrol, og i slutminutterne lukkede og slukkede Peter Møller til 2-0.
Målet var Peter Møllers 135. i Superligaen, og dermed mangler han fem mål for at slå Søren Frederiksens rekord på 139 Superliga-mål.
