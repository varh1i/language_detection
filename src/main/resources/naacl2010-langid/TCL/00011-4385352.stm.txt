
      Vaughan Roderick BBC Cymru 
Golygydd Materion Cymreig BBC Cymru sy'n bwrw golwg ar faterion y dydd yn "un o uchafbwyntiau trafodaeth wleidyddol yng Nghymru," yn ôl Dr Richard Wyn Jones, Sefydliad Gwleidyddiaeth Cymru, yn Barn. Gan fod hon yn broses ddwy-ffordd gallwch anfon eich sylwadau atom isod. 
Dydd Gwener Hydref 28 
Penblwydd Hapus Caerdydd! Ydy mae'r ddinas yn 100 oed a'r brifddinas yn 50 oed eleni. Ond er bod Caerdydd ei hun yn dathlu prin fydd y llwnc-destun a gynigir yng ngweddill Cymru. 
Fel ym mron pob gwlad mae'r berthynas rhwng Caerdydd a'r wlad y mae'n brifddinas arni yn un rhyfedd gyda thrigolion gweddill Cymru yn teimlo'r un cymysgedd o genfigen a balchder a deimlir gan drigolion Normandi wrth feddwl am Baris neu drigolion Gogledd Lloegr wrth ystyried llwyddiannau Llundain. Mae 'na ffordd o osgoi'r fath sefyllfa. Dyw trigolion Awstralia a'r Unol Daleithiau ddim yn malio'r un botwm corn am eu prif ddinasoedd swyddogol. Sydney ac Efrog Newydd sy'n denu'r edmygedd a'r eiddigedd gyda Canberra a Washington yn ddim byd amgenach na gwersylloedd preswyl i wleidyddion. 
Fe fyddai hynny wedi bod yn bosib yng Nghymru - wedi'r cyfan roedd 'na sawl tref yn cystadlu â Chaerdydd i fod yn brifddinas gydag Aberystwyth, Abertawe, Caernarfon a hyd yn oed Llandrindod yn ymgeisio am yr anrhydedd. 
Doedd hi ddim yn anorfod y byddai Caerdydd yn ennill y ras. Yn ôl ei beirniaid roedd y ddinas fawr yng nghornel de-ddwyreiniol Cymru yn rhu Seisnig ei natur a'i naws i fod yn wir-brifddinas i'r Cymry. Roedd 'na elfen o wirionedd yn y cyhuddiad yn ôl yn y 1950au. Ond mae'n bosib dadlau erbyn hyn mai ffenomena dros-dro oedd Seisnigrwydd Caerdydd. 
Tranc yr iaith 
Yn ogystal â bod yn wleidydd mae Owen John Thomas yn dipyn o hanesydd. Mewn pennod ddifyr yn y llyfr "Y Gymraeg yn ei disgleirdeb" - cyfrol sy'n croniclo hanes yr iaith yn oes Fictoria mae'n nodi pa mor fywiog a byrlymus oedd bywyd Cymraeg Caerdydd yn y 19fed ganrif. Y Gymraeg oedd iaith yr addoli yn y rhan fwyaf o addoldai'r ddinas yn y cyfnod hwnnw ac roedd y gallu i siarad y Gymraeg yn amod cyflogaeth yn siop newydd ysblennydd David Morgan. 
Ond fe ddaeth tranc sydyn ar yr iaith ar ddiwedd y cyfnod ac i raddau helaeth aeth yr hanes yn angof. Mae haneswyr lleol Caerdydd wedi ychwanegu at yr amnesia diwylliannol. 
Am rhyw reswm mae haneswyr y ddinas wedi canolbwyntio bron yn llwyr ar gyfraniad y gymuned Gatholig Gwyddelig fechan i fywyd y ddinas gan anwybyddu, nid yn unig gyfraniad y Cymry, ond hefyd y Saeson a chymunedau ethnig a chrefyddol eraill i fywyd Caerdydd. 
Cymerwch un enghraifft. Agorwyd y Mosg cyntaf yng Nghaerdydd yn 1860. Prin 20 mlynedd ar ôl agor yr Eglwys Gatholig gyntaf. Hwn oedd y Mosg cyntaf i'w agor ym Mhrydain a chymuned Moslemaidd Caerdydd yw'r hynaf yn y Deyrnas Unedig. Eto i gyd cheir yr un sôn am y digwyddiad yn yr 20 o gyfrolau o "Cardiff Yesterday" sy'n croniclo hanes y ddinas. 
O ganlyniad i'r persbectif hanesyddol rhyfedd yma tan yn ddiweddar roedd delwedd y ddinas yn dibynnu ar gwrw Brains, acen Y Sblot a chaneuon Frank Hennessy. Nawr, mae Frank yn gyfaill annwyl i mi ond mae ei acen e'n wahanol iawn i'm acen i ac mae ei Gaerdydd e yn wahanol iawn i'm Caerdydd i. 
Os oes gennych chi sylw i'w wneud gallwch ein e-bostio isod.
Enw Eich cyfeiriad e bost Tref a Sir Eich sylwadau 
Ymwadiad: Gall y BBC olygu eich sylwadau ac ni fedrwn warantu y bydd pob neges e-bost yn cael ei chyhoeddi. Efallai y bydd eich sylwadau'n cael eu cyhoeddi gan y BBC drwy'r byd. Telerau ac amodau (Saesneg)
