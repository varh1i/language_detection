GEORGETOWN: Orang ramai yang ingin pulang beraya menaiki bas ekspres pada saat-saat akhir menjelang Deepavali dan Aidilfitri dinasihatkan tidak membeli tiket daripada ulat tiket bagi mengelak ditipu. Menteri Pengangkutan, Datuk Seri Chan Kong Choy, berkata syarikat bas ekspres masih menjual tiket kepada orang ramai yang mahu menggunakan pengangkutan awam untuk pulang berhari raya. Katanya, tiket masih dijual kerana syarikat terbabit mendapat permit bas tambahan dan sebahagian besar orang ramai masih bergantung kepada pengangkutan awam. "Orang awam perlu melaporkan kepada pihak berkuasa jika didatangi ulat tiket supaya tindakan boleh diambil terhadap mereka," katanya, di sini, semalam. Terdahulu, beliau yang juga Pengerusi MCA Pulau Pinang menyerahkan bantuan RM2,000 kepada Tong Fui Fui, balu sukarelawan polis Lok Wan Loo yang terbunuh dirempuh kereta ketika sekatan jalan di Lebuh Raya Jelutong pada 18 September lalu. Sementara itu, Chan berkata, sejak Ops Sikap IX dilancarkan, jumlah kematian dan kecederaan purata masih kurang 17 kes setiap hari. "Bagaimanapun, kerajaan memandang serius keadaan itu yang seharusnya boleh diperbaiki," katanya. Beliau turut menasihatkan orang ramai sentiasa berhati-hati, mematuhi undang-undang jalan raya dan beretika ketika memandu pada musim perayaan. Katanya, dianggarkan lebih 700,000 kenderaan menggunakan Lebuh Raya Utara Selatan sehari menjelang musim perayaan dan meningkat sehingga 1.5 juta pada hari perayaan. 
