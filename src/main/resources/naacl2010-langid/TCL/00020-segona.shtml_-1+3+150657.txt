
MARIA QUES. Palma.
Els tècnics superiors sanitaris tornen a començar una sèrie de dies de vaga que si es duen a terme en la seva totalitat provocaran sense cap dubte un greu col·lapse en el sistema sanitari públic de l'Arxipèlag, a causa de l'important seguiment que a Balears estan tenint les mobilitzacions.
Els tècnics sanitaris de les Balears decidiren en assamblea un tancament al vestíbul principal de l'Hospital de Son Dureta, en el qual set tècnics duran a terme una vaga de fam com a mostra de solidaritat amb els 15 companys que ja fa més que quinze dies que en fan a Madrid. Cal tenir en compte que els tècnics sanitaris són els responsables de la realització de totes les proves diagnòstiques, així com dels laboratoris on es fan les analítiques.
De fet, els tècnics de Balears foren dels qui seguiren les aturades amb major nombre de tot l'Estat, amb els de Madrid, encara que les discrepàncies entre les dades del sindicat Sitessib i de l'Ib-Salut no coincidiren en cap moment, ja que el servei de Salut balear no tenia en compte els tècnics que obligatòriament estaven de serveis mínims.
El portaveu del Sitessib, Antoni Arroyuelo, assenyalà que «encara que la situació és molt dura, per la manca de diàleg que tant anuncia el Govern central i dels seus ministres d'Educació i de Sanitat, pensam que hem de resistir en les nostres reivindicacions, atès que l'única oferta que ens han fet arribar no compleix cap de les nostres demandes». Arroyuelo creu que l'Administració central està fent una política de «desgastament», perquè els tècnics es cansin i deixin estar les demandes i les mobilitzacions.
