شورای امنيت سازمان ملل متحد قرار است امروز (25 اکتبر) در پاسخ به درخواست آمريکا تشکيل جلسه دهد تا گزارش هيئتی را که دبيرکل اين سازمان مأمور تحقيق درباره ترور رفيق حريری، نخست وزير پيشين لبنان کرده است بررسی کند.
اين گزارش که جمعه گذشته (21 اکتبر) انتشار يافت شماری از مقامهای بلندپايه سوری و لبنانی را متهم به دست داشتن در انفجار خودروی رفيق حريری در فوريه گذشته می کند که به کشته شدن او و بيست نفر ديگر انجاميد. 
در حالی که هر دو دولت سوريه و لبنان هرگونه دخالت در اين ترور را رد کرده و مطرح شدن چنين اتهامی عليه خود را ناشی از انگيزه های سياسی می دانند، انتظار می رود در نشست شورای امنيت، درخواست اقدام عليه دولت سوريه مطرح شود.
فعلاً قرار نيست در نشست شورای امنيت جهت اخذ تصميم، رأی گيری صورت بگيرد اما آمريکا، فرانسه و بريتانيا در حال رايزنی با دوازده عضو ديگر شورا هستند تا امکان صدور قطعنامه ای را در آينده فراهم بياورند که اين کشور را به همکاری کامل با هيئت تحقيق سازمان ملل درباره قتل رفيق حريری ملزم سازد.
گزارش هيئت تحقيق سازمان ملل که تحت مديريت دتلف مه ليس، قاضی آلمانی تنظيم شده، ترور رفيق حريری را با اختلاف روزافزون ميان او و اميل لحود، رئيس جمهور لبنان مرتبط می داند که به طرفداری از سوريه شهرت دارد و قتل آقای حريری نيز زمانی صورت گرفت که سوريه به واسطه استقرار ارتش خود در لبنان، قدرت اول در اين کشور به شمار می رفت.
فشار بين المللی بر سوريه و متهم شدن دولت آن به دست داشتن در قتل رفيق حريری باعث خروج ارتش اين کشور پس از حدود چهل سال از لبنان شد.
همچنين، در نخستين انتخابات مجلس لبنان پس از خروج ارتش سوريه، احزاب و شخصيتهای مخالف سوريه توانستند قدرت را در لبنان به دست بگيرند.
در گزارش هيئت تحقيق سازمان ملل همچين آمده است که طرح ترور رفيق حريری توطئه ای پيچيده ای بوده که طرحريزی آن ماهها به طول انجاميده و طرحريزی و اجرای چنين توطئه ای بدون تأييد مقامهای امنيتی بلندپايه سوری و توافق همتايان لبنانی آنان ناممکن می بود. 
در لبنان، پس از انتشار اين گزارش، مسئولان اين کشور محمود عبدالعال را که عضو يکی از گروههای تندرو اسلامگرا و طرفدار سوريه معرفی شده است در ارتباط با قتل رفيق حريری بازداشت کردند، چراکه آن گونه که در گزارش آمده، او دقايقی قبل از انفجار خودروی رفيق حريری به اميل لحود، رئيس جمهور لبنان تلفن کرده بوده و با رئيس اطلاعات ارتش لبنان نيز تماس گرفته بوده است. 
آقای لحود مکالمه تلفنی با محمود عبدالعال را تکذيب کرده و سوريه نيز گزارش سازمان ملل را رد کرده و آن را بی اساس خوانده است. 
علاوه بر بازداشت محمود عبدالعال، يازده مقام سياسی و امنيتی نيز از لبنان ممنوع الخروج شده اند. 
سعد، پسر رفيق حريری پس از انتشار گزارش سازمان ملل درباره تحقيقات مربوط به ترور پدرش، با ستايش از اين گزارش خواستار برگزاری دادگاه بين المللی برای محاکمه عاملان اين قتل شده است.
