
 
Vegard Høidalen måtte forlate banen i Trondheim, og det kan bli en stund til han vender tilbake.
FOTO: METTE BUGGE 
Aldri tidligere har en norsk volleyballspiller fått to røde kort. Høidalen fikk ett i fjor, og ett på lørdag, da han ble helt rabiat. Det skjedde i en seriekamp i Trondheim, mot NTNUI Dragvoll.
- Han bringer skam over norsk volleyball, sier NTNUI Dragvolls landslagsspiller Dag Strømsvåg.
Han så Høidalen kaste stoler rundt seg, sparke, skjelle ut hoveddommer Ingar Norvik på det groveste og oppføre seg på en måte som får etterspill.
- Han er umiddelbart utestengt for to kamper, og deretter skal styret i Norges Volleyballforbund behandle saken. Dette er alvorlig, sier Arne-Morten Knutsen, generalsekretær i forbundet.
Høidalen, som først og fremst er sandvolleyballspiller, hadde også en episode under siste OL, der han terget på seg dommeren og publikum. 
Denne gangen ble spillere og publikum sjokkert over det de opplevde.
Mistet besinnelsen. 
- Han gikk berserk, sier Dragvolls trener Bård Hogne Kjosås. - Det er ikke en idrettsmann verdig å gjøre noe slikt, fortsetter han.
Høidalen pratet på seg kortene fordi han var uenig i noen dommeravgjørelser. Først fikk han tilsnakk, så gult og rødt kort, og deretter gult og rødt kort samtidig. Det har knapt skjedd i norsk volleyball.
Høidalen grep bagen sin - og mistet besinnelsen. Da han endelig etter utbruddet stod på siden for å følge kampens siste minutter, ropte han: - Bare utesteng meg for resten av sesongen.
- Han fikk black out. Trykkokeren eksploderte. Jeg har spilt volleyball i 20 år, vært elitetrener i seks og aldri opplevd noe lignende. Når det skjer slike episoder, mener jeg at Høidalen ikke kan være på et volleyballag, sier Kjosås.
Ampert i hallen. 
Ingen fra Oslo Volley, hverken trenere eller spillere, prøvde å stoppe Høidalen. Dragvolls Sondre Husby Rostad forstår hvorfor.
- Stemningen var amper. Høidalen virket truende. Hendelsen gjorde også at vi tapte kampen. Vi ble rett og slett satt ut. Motstanderne fikk en lang time out. Det spesielle er at det hele startet på grunn av en bagatell, en uenighet om en serve er ute eller inne, sier Rostad.
Episoden skjedde på slutten av det fjerde settet. I noen dramatiske minutter fulgte lagene hverandre tett, før Oslo-laget avgjorde til sin fordel 30-28, og 3-1 i sett.
- Styret i forbundet kommer til å be om en redegjørelse fra de impliserte parter. Vi har ingen erfaring fra slike saker. Vi må henvende oss til andre idretter, og høre hva de gjør i slike tilfeller, sier Arne-Morten Knutsen. 
