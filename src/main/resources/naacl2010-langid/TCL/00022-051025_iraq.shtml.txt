Wararka ka imanaya wadanka ciraq ayaa waxay sheegayaan in bambooyin ay ku qarxeen magaalada suleymaania ee dhulka kurdiyyintu ay degto ah.
Wararkii ugu horeeyey, ayaa sheegaya in sagaal qof ay ku dhinteen kadib markii bamb lagu soo rakibay baabuuru uu ku qarxay wasaarad qaabilsan dhinaca ammaanka.
Wararka laga helayo gudaha, ayaa sheegaya in qof isqarxinayey uu si xoog leh ugu garaacay baabuurka uu bomb-ka ugu rakibnaa dhismaha wasaaradaasi halkaasi oo ay ka dhacday dhimasho aan yarayn oo ku timid maliishiya kurdiyiin ah oo halkaasi ku sugnayd.
Horena laba baabuur, ayaa lagu qarxiyey jidka weyn ee mara galbeedka magaalada Suleymaaniya markaasi oo u halkaasi maraysay kolonyo baabuur oo u la socday masuul sare oo ka tirsan xisbiga PUK ee aagaasi ka taliya.
Warar kasoo baxay xisbiga, ayaa sheegay in mas'uulkaasi oo la yiraahdo Mullah Bakhtiar uu ka badbaaday.
Qarax kale, oo ka dhashay bambo lagu soo rakibay baabuur, ayaa ka dhacay bannaanka hoteel ku yaalla jidka ugu weyn magaalada.
Magaalada Sleymaania, oo ay si buuxda gacanta ugu hayaan Kurdiyiinta reer Iraq, ayaa awal ahayd meel aad uga ammaan badan qaybaha kale ee wadanka Iraq.
