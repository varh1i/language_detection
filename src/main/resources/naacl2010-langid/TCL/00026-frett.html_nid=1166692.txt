
Fjárhagsáætlun Kópavogsbæjar 2005 hefur verið endurskoðuð og er nú gert ráð fyrir að áætlaður rekstrarafgangur samstæðureiknings A og B hluta Kópavogsbæjar aukist úr 1056 milljónir króna í 2210 milljónir eða um rúm 100%.
Sem hlutfall af skatttekjum eykst rekstrarafgangurinn úr því að vera 13% í 28% en þetta hlutfall endurspeglar svigrúm Kópavogsbæjar til að fjárfesta og greiða niður skuldir.
Í tilkynningu frá Kópavogsbæ segir, að þessi rekstrarbati skýrist aðallega af hagnaði af úthlutun byggingarréttar. Kópavogsbær hafi á undanförnum árum gjaldfært allan kostnað vegna landakaupa og samninga við lóðahafa á óskipulögðum svæðum, án þess að tekjur hafi komið á móti. Megi segja að þessar fjárfestingar séu nú að bera ávöxt með úthlutun lóða í nýjum hverfum.
Gert er ráð fyrir að heildarskuldir Kópavogsbæjar muni lækka um 2,1 milljarð króna miðað við upprunalega áætlun 2005 eða úr 12,8 í 10,7 milljarða króna. Með þessum umsnúningi verður heildarskuld á íbúa með lífeyrisskuldbindingum komin niður úr 531 þúsund krónur á íbúa, í 480 þúsund á íbúa og verður það með því lægsta sem gerist á höfuðborgarsvæðinu.
Í tilkynningunni segir, að sterk staða Kópavogsbæjar í samanburði við önnur sveitarfélög endurspeglist líka í endurskoðuðu eiginfjárhlutfalli sem hækkar úr 34% í 42% eða úr 7,9 milljörðum í 9,4 milljarða. Einnig sé efnahagsreikningurinn er ekki íþyngdur af skuldbindingum vegna einkaframkvæmda eins og tíðkist víða. Kópavogsbær segist löngum hafa álitið slíka fjármögnunarleið slæman kost og telja megi víst að fjárhagstaða bæjarins sé sterkari fyrir vikið.
Rekstrar- og framkvæmdakostnaður hefur þrátt fyrir þetta hækkað umfram væntingar. Launakostnaður í grunn- og leikskólum reyndist um 150 milljónum hærri en ráð var fyrir gert, en kjarasamningagerð við leikskólakennara var ekki lokið þegar vinnu við fjárhagsáætlun 2005 lauk á árinu 2004. Framkvæmdakostnaður fór um 300 milljónum fram úr áætlun við einstök verk þar sem samið var um að flýta framkvæmdum vegna örrar uppbyggingar. Þessum frávikum hefur að hluta verið mætt með hagræðingu í rekstri og framkvæmdum þar sem því verður við komið en að hluta með aukafjárveitingu.
