
Dat zegt bestuurder Egbert Schellenberg van FNV Bondgenoten. De vakbonden zijn in conflict met Shell over de pensioenregeling. Shell wil de pensioenleeftijd verhogen van 60 naar 65 jaar en werknemers een deel van de kosten laten dragen. FNV Bondgenoten en CNV Chemie en Energie eisen een betere overgangsregeling voor het huidige personeel. 
De bonden waren al van plan om de raffinaderij op Pernis en de chemiefabriek op Moerdijk vanaf maandagavond uit te schakelen. Het afgelopen weekeinde is er tussen Shell en de bonden niet meer onderhandeld over een eventuele oplossing. Maandag voeren de partijen wel technisch overleg, zodat de installaties veilig uitgeschakeld kunnen worden.
De bonden hebben dit weekend ook besloten acties voor te bereiden op locaties van gasbedrijf NAM. De bonden kiezen er daarbij voor de gaskraan in Den Helder deels dicht te draaien. ‘Als je de gaskraan van Slochteren zou dichtdraaien, kunnen ook consumenten de dupe worden,’ verklaart Schellenberg. ‘Met het dichtdraaien van de gaskraan in Den Helder, kunnen we Shell economisch treffen.’ 
Het gasbehandelcentrum van de Nederlandse Aardolie Maatschappij (NAM) in Den Helder is een van de belangrijkste locaties van het bedrijf. Van de acht platforms die in Den Helder hun gas aanleveren, zijn drie platforms in handen van Shell. De overige vijf platforms zijn eigendom van andere bedrijven. 
De NAM was zondagavond nog niet op de hoogte van het voornemen van de bonden. 
De NAM is voor 50 procent in handen van Shell. Het Amerikaanse ExxonMobil heeft de andere helft van de aandelen in handen. Omdat Shell uitvoerder is van alle NAM-projecten, valt het personeel ook onder de CAO van het Nederlandse oliebedrijf. In totaal werken circa elfduizend werknemers voor Shell Nederland.
