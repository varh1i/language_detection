"Mobiltelefonen skal være avslått av hensyn til arbeidsro," står det på oppslaget på lesesalen på Universitetsbiblioteket. Vi er her for å teste et av funnene i undersøkelsen Studentspeilet: At mobiltelefoner er en av hovedårsakene til forstyrrelser.
Lyden av mobilen. Testen krever ikke store mengder tålmodighet. Vi hører en zappende glidelås og et papir som krølles. Og etter noen få minutter lyder den umiskjennelige knatringen fra et lite tastatur.
- Jeg må vel komme med den dårlige unnskyldningen om at alle andre gjør det, sier synderen bak mobiltastingen, masterstudent Siri Brenden Berg (23).
23-åringen bedyrer at hun alltid slår av lyden, og at hun går ut når hun skal snakke. 
- Jeg forstyrrer nok meg selv mer enn jeg forstyrrer andre, tror Brenden Berg.
Forbannelse. Men studiedirektør Monica Bakken mener at selv tastingen fra mobiltastaturet er forstyrrende. 
- Dette er den moderne tids forbannelse. Med 20 personer på en lesesal med hver sin mobiltelefon blir det ganske mye lyd hvis du summerer opp alt sammen, sier Bakken. 
Hun er ikke overrasket over at så mange forstyrres av mobillyder på lesesalen.
- Jeg kommer fra et institutt hvor klaging på støy knyttet tilmobiltelefon var utbredt på både PC-stuer, lesesaler og i korridorer. Det var både pipelyder, knatring og prating. Og selv om folk hadde slått av lyden, hadde de på vibrering, forteller Bakken.
Stressende. Rådgiver Ørn Terje Foss i Støyforeningen er ikke tvil om at lydene fra mobiltelefonene virker negativt inn på oss.
- All uønsket støy er et irritasjonsmoment - selv om det kan dreie seg om lave nivåer. Lydene bryter inn i tankerekken og gir konsentrasjonsproblemer og stress. Det går på hva du forventer. En rockekonsert med 120 desibel kan være behagelig, mens en vannkran som drypper en gang i minuttet gjennom natten, kan være et helvete, sier Foss, lege og spesialist i arbeidsmedisin.
Overlege Marit Skogstad ved Statens arbeidsmiljøinstitutt viser til forsøk i laboratorier og på arbeidsplasser.
- Irritasjonsstøy virker inn på vår evne til å utføre både mentale og praktiske oppgaver. Relativt lave støynivåer kan gi leseproblemer hos barn. Det kan påvirke evnen til å konsentrere seg og jobbe med hodet, påpeker Skogstad.
I begravelse. Mobilstøyen når også andre stillearenaer. Tidligere i år måtte fungerende sogneprest Leif Sommerseth i Lom rykke ut i menighetsbladet etter at telefonlyder hadde vært et tilbakevendende problem under gravferder.
- Det var ikke det at folk ringte ut, men de ble oppringt da de satt i kirken. Samtidig hadde de glemt å slå av lyden. De som ringte visste jo ikke hvor vedkommende var, sier Leif Sommerseth til Aftenposten.
Han mener mobillydene er et uvesen som man finner overalt. - Før brukte man våpenhus i kirken, der folk kunne legge fra seg våpen. En vittig person foreslo at man nå bør innføre mobilhus, sier Sommerseth. 
På bussen. Mobiltaster og student Siri Brenden Berg på lesesalen ved Universitet i Oslo peker på at det er vanskelig å klare seg uten mobiltelefonen.
- Selve tilgjengeligheten er stressende. På den annen side er det alltid mye som skal planlegges, og da er mobiltelefonen viktig, sier Brenden Berg. Hun synes det ofte kan være like forstyrrende å få innsyn i privatlivet til personer som snakker skyhøyt i mobiltelefonen på bussen.
- På den annen side kan jo dette være ganske underholdende, sier masterstudenten.
Overlege Marit Skogstad mener man bør vurdere flere mobilfrie soner, slik som på Fly- toget, om nødvendig.
- Det dreier seg om alminnelig folkeskikk!
