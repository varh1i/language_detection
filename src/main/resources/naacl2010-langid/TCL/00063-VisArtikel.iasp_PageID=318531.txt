Uroligheder og vold hærgede søndag valghandlingerne på Tanzanias øgruppe Zanzibar, hvor der var præsident- og parlamentsvalg.
Unge medlemmer af oppositionspartiet Den Forenede Borgerfront (CUF) jagede grupper af vælgere væk fra stemmestederne ved at kaste sten efter dem, mens seks personer med tilknytning til CUF blev kidnappet i de tidlige morgentimer, før valget gik i gang.
- Regeringen ved, at den ikke kan vinde her, så den har hentet alle mulige mennesker ind fra bushen. Vi har jaget 100 væk allerede, sagde CUF-tilhænger Rashid Mohamed efter episoder med håndgemæng ved et stemmested i byen Stone Town.
Oppositionslederen Seif Sharif Hamad har ifølge CUF fået kidnappet to bodyguards og en chauffør af myndighederne, og tre regionale CUF-sekretærer er meldt savnet.
