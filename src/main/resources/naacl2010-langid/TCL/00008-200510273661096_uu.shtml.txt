
Keskiviikkona Suomen yli pyyhkäissyt talvimyräkkä aiheutti sähköyhtiöille yli sadantuhannen euron laskun katkoessaan puita ja sähkölinjoja. 
Myrsky haittasi sähkönjakelua pääkaupunkiseudun lisäksi muun muassa Lounais-Suomessa ja Etelä-Savossa. Ilman sähköä oli eri puolilla maata yön ja päivän aikana kymmeniätuhansia kotitalouksia.
Energiayhtiö E.ON Finlandin käyttöpäällikkö Jarmo Ström kertoi torstaiaamuna, että myrskyn korjaukset ovat maksaneet yritykselle tähän mennessä 70 000 euroa. Yrityksen toimialueella Espoossa ja Kirkkonummella sähkökatkot koskivat tiistai-illan ja keskiviikon aikana yhteensä noin 20 000 asiakasta. Osalla asiakkaista katkoja ilmeni useita kertoja.
Valtaosa keskijänniteverkon vioista saatiin korjattua keskiviikkoiltapäivään mennessä. Kello 16:n aikaan sähköttä oli enää muutama kymmenen taloutta Espoon saaristossa. Sielläkin sähköt saatiin palautettua alkuillasta.
Strömin mukaan ilmoituksia pienjännitevioista tulee kuitenkin todennäköisesti vielä torstaina.
- Muun muassa Kirkkonummella osa asiakkaista joutui olemaan ilman sähköä yli 12 tuntia eli yli vakiokorvausrajan. Korvaussummat eivät ole isoja, kymmenistä euroista euroista satoihin euroihin, Ström sanoi.
Kesämökeillä pitkiä katkoksia
Myös energiayhtiö Fortumin verkkoalueella Uudellamaalla ja Lounais-Suomessa muutamat sadat asiakkaat joutuivat selviytymään ilman sähköä yli puoli vuorokautta. Käyttöpäällikkö Esko Poikelan mukaan asiakkaille maksettavat korvaukset jäänevät muutamiin kymmeniin euroihin taloutta kohti. Suurin osa pitkään sähköttä olleista kohteista oli kesämökkejä.
Kaikkiaan sähköt olivat poikki keskiviikkoyön ja -aamun aikana noin 15 000 Fortumin asiakkaalta. Lounais-Suomen saaristossa viimeisetkin katkokset saatiin korjattua kello 14:ään mennessä. Uudellamaalla keskijänniteverkon ongelmat olivat ohi puolenpäivän paikkeilla.
- Korjauskustannuksista ei ole vielä täsmällistä tietoa, mutta kyllä ne nousevat kymmeniin tuhansiin euroihin, Poikela kertoi.
Vattenfallin asiakkaista parisataa oli vielä keskiviikkona iltapäivällä ilman sähköä Luopioisissa ja Päijänteen ympäristössä. Pahimmillaan sähköt olivat poikki Pirkanmaalla sekä Kanta- ja Päijät-Hämeessä kerrallaan noin 3 000:lta yhtiön asiakastaloudelta. Vattenfallin johtoa ei torstaiaamuna tavoitettu kommentoimaan myrskyn kustannuksia. 
