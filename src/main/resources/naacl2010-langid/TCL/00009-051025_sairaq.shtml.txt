ইরাকের এক গণভোটের ফলাফলে দেখা যাচ্ছে খুবই অল্প ভোটের ব্যবধানে সেদেশের নতুন সংবিধান অনুমোদিত হয়েছে। এই সংবিধানের পক্ষে ভোট পড়েছে প্রায় উনআশি শতাংশ ও বিপক্ষে একুশ শতাংশের কিছু বেশি। 
ইরাকের সংখ্যাগরিষ্ঠ শিয়া সম্প্রদায় ও কুর্দিরা ব্যাপক সংখ্যায় সংবিধানের পক্ষে ভোট দিলেও সুন্নী সম্প্রদায়ের অধিকাংশই বিপক্ষে ভোট দিয়েছেন । 
যে কোন তিনটি প্রদেশে দু-তৃতীয়াংশ ভোটার বিপক্ষে ভোট দিলেই সংবিধান খারিজ হয়ে যেত । 
কিন্তু ইরাকের নির্বাচন কমিশনের ঘোষনা মতে শুধুমাত্র সুন্নী অধ্যুষিত সালাহউদ্দিন এবং আনবার প্রদেশেই দুই তৃতীয়াংশের বেশি ভোটার সংবিধানের বিপক্ষে ভোট দিয়েছেন । 
নিনেভা প্রদেশে সংবিধানের বিপক্ষে বেশী ভোট পড়লেও না-ভোটের সংখ্যা দুই-তৃতীয়াংশে কম থাকায় নতুন সংবিধানটি রক্ষা পেয়েছে । 
নির্বাচন কমিশন বলছে ফলাফল একশ ভাগ সঠিক । কর্মকর্তারা বলছেন পদ্ধতিগত কিছু সমস্যা থাকলেও ভোটে কারচুপির কোন ঘটনা ঘটেনি । 
গণভোটে সংবিধান অনুমোদিত হওয়ায় ডিসেম্বর মাসে ইরাকে নতুন সাধারন নির্বাচনের পথ সুগম হল। 
ওদিকে গণভোটের দশদিন পর মঙ্গলবার যখন ফলাফল ঘোষিত হল, ঠিক তখনই কুর্দি নিয়ন্ত্রিত সুলাইমানিয়ায় এক আত্মঘাতি হামলায় অন্তত নয়জন নিহত হয়েছে । 
