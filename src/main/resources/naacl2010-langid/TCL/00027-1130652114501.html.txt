
De uitspraak van de raad van tucht is een overwinning voor Jeroen Stoop van Makelaarsland. Die biedt huizenverkopers sinds begin dit jaar de mogelijkheid om via zijn kantoor hun huis op de website Funda te zetten voor 795 euro. Voor dat bedrag begeleidt Stoop daarnaast het biedingsproces. Huizenbezichtigingen zijn niet inbegrepen in dit tarief.
Stoops aanbod loopt storm. Via Makelaarsland, dat zeven maanden bestaat, staan inmiddels meer dan vijfhonderd woningen te koop op Funda, de site waarop alle NVM-makelaars hun huizenaanbod presenteren. Dat wekt de woede van collega-makelaars, die een veelvoud van het tarief van Makelaarsland in rekening brengen. Voor dat tarief krijgen klanten wel een uitgebreidere dienstverlening.
Vooral de Amsterdamse NVM-makelaars, verenigd in de Makelaars Vereniging Amsterdam (MVA) lopen te hoop tegen Stoop. De MVA diende een klacht in tegen Makelaarsland bij de raad van tucht van de NVM in Haarlem, maar die heeft Stoop nu op alle punten gelijk gegeven.
De discussie bij de raad van tucht spitste zich volgens Stoop toe op een op het laatste moment ingediende verklaring van een Amsterdamse makelaar waaruit zou blijken dat Stoop belabberd werk had geleverd bij de verkoop van een pand. Hij zou slecht onderhandeld hebben en niet bereikbaar zijn geweest voor zijn klant. Aan de hand van opgeslagen emails en telefoongesprekken kon Stoop echter alle aantijgingen weerleggen.
Pieter Joep van den Brink van de MVA verwacht dat de Amsterdamse makelaars in beroep te gaan tegen de uitspraak. ‘Wij vinden Stoop een advertentieverkoper, geen makelaar. Als de NVM hem binnenboord houdt, dan twijfel ik persoonlijk sterk aan het nut van mijn lidmaatschap van de NVM.’
Door de opkomst van internet staat de makelaardij onder druk. Huizenkopers nemen minder vaak dan in het verleden een aankoopmakelaar in dienst, omdat zij liever zelf via bijvoorbeeld Funda een huis zoeken. Makelaars zijn bang dat een prijzenslag bij Funda de bodem onder hun beroep – het bemiddelen bij de verkoop van woningen – wegslaat.
De strijd om Funda wordt door kartelautoriteit NMa met argusogen gevolgd. Diverse niet bij de NVM aangesloten makelaars zijn boos over het feit dat de site exclusief toegankelijk is voor NVM-leden. Ook op andere terreinen bekijkt de NMa het functioneren van de makelaardij in Nederland. Bij de kartelautoriteit loopt een onderzoek naar de in Amsterdam gangbare praktijk om huizenverkopers naar een Amsterdamse notaris te sturen.
