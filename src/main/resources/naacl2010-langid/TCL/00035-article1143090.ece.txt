
 
På Soria Moria var det flertall av kvinner, men forholdet er et annet i regjeringsapparatet.
FOTO: TOR RICHARDSEN/SCANPIX
 Les også
 - Snevre kriterier - 26.10.2005
Tolkning av tall og prosenter er blitt favorittleken i regjeringspartiene.
Jens Stoltenberg har fått mye kjeft den siste uken etter å ha ertet på seg partiets kvinner og landets ledende likestillings-synsere. Bare én kvinne av fem statssekretærer fra Arbeiderpartiet på Statsministerens kontor, og ingen kvinnelige Ap.-statssekretær i Utenriksdepartementet, ble for mye for et parti med landsmøtevedtak på 50/50-fordeling mellom kvinner og menn i ledende posisjoner.
Og nå er det dessuten klart at SVs regjeringsgjeng blir uten noen med innvandrerbakgrunn, selv om partiet har klart vedtak på at det skulle det være. To homofile statssekretærer veier ikke opp, sier partikilder.
Men tall kan brukes på mange måter, og fortelle mange historier:
* Av de foreløpig 74 politiske utnevnelsene (inkludert statsrådene) i Stoltenberg-regjeringens apparat, er 48,6 prosent kvinner.
* Av de foreløpig 55 statssekretærer og rådgivere er 49 prosent kvinner.
* Av de foreløpig 18 politiske rådgiverne er 61 prosent kvinner.
* Av de foreløpig 37 statssekretærene er 43 prosent kvinner.
* 47,3 prosent kvinner blant statsrådene.
Etter at SV-rådgiver Roger Pedersen i går ble utnevnt til politisk rådgiver, gjenstår fem politiske utnevnelser: Tre til Senterpartiet og to til Arbeiderpartiet. Sp.-leder Åslaug Haga skal få en politisk rådgiver i Kommunaldepartementet. Dette blir en kvinne. I statsråd i morgen utnevnes statssekretær for landbruksminister Terje Riis-Johansen. Dette er en mann. Samme dag utnevnes Sp.s spesielle UD-statssekretær for nordområdene. Dette blir en kvinne. Arbeiderpartiet får to nye statssekretærer i morgen. Minst én er kvinne.
Mye av kritikken mot utnevnelsene har også dreid seg om hvor kvinnene er plassert, spesielt at det er få kvinnelige statssekretærer i de tradisjonelt politisk viktigste departementene. 
Ser man på Arbeiderpartiets utnevnelser separat, ser det slik ut:
* Av Ap.s politiske rådgivere er 80 prosent kvinner.
* Av Ap.s statssekretærer 
(foreløpig) er 38 prosent kvinner.
* Av Ap.s statsråder er 
40 prosent kvinner.
Statssekretærer er viktigere stillinger enn politiske rådgivere. Statssekretærene utnevnes av Kongen i statsråd, og er en del av departementenes formelle makt-hierarki. De politiske rådgiverne ansettes av Statsministerens kontor.
Alle er enige om at Statsministerens kontor og finansministerens stab er viktige steder. Der utformes mye politikk. Men andre departementer er også viktige og tunge, både målt i antall budsjettkroner som forvaltes og i forhold til løfte-mengden fra Soria Moria:
* Arbeids- og sosialminister Bjarne Håkon Hanssen rår over 228 milliarder kroner, hver tredje krone på statsbudsjettet. Av hans fire politisk ansatte er 75 prosent kvinner.
* Olje- og energiminister Odd Roger Enoksens lag består av 100 prosent kvinner.
* Andre i regjeringskabalen: 
* Av SVs ni statssekretærer er 55 prosent kvinner.
* Av 19 SV´ere i regjeringsapparatet er det 0 % med innvandrerbakgrunn.
* Av Senterpartiets åtte statssekretærer er 39 prosent kvinner.
 
 Tips en venn Skriv ut  Bli abonnent 
  
 Søk i våre artikler
