
IN 'n onlangse brief het ek as taalpraktisyn gewys op praktiese probleme wat met dubbelmedium- en parallelmedium-onderrig in onderriglokale ervaar word. Dit was my bedoeling om 'n heethoofdige debat te laat afwentel na die werklikhede en moontlikhede op grondvlak.
Intussen het daar verskeie stewige artikels en briewe in Die Burger verskyn wat lesers aan albei kante van die linie sinvolle stof tot nadenke en vir heroorweging van hul onderskeie posisies ten opsigte van die taalkwessie en toekoms van die US gebied het. 
Daarom dat ek nou met verdriet moet reageer op die persoonlike en kleinlike aard van die twiste wat nou weer aan die opvlam is. Dit doen niemand eer aan nie, ook nie die saak wat ons almal so na aan die hart lê nie.
Ons vind almal ons eie maniere om vir die foute en sondes van die verlede te probeer vergoed. Sommige van ons doen dit op die hoogste bestuurs- of beleidmakingsvlak. Ander Afrikaners is op voetsoolvlak besig met naastediens en opheffingswerk. Party is oud en dra grys skoene, ander is jonk en wil of wil nie geëtiketteer word nie.
Maar laat ons mekaar se beskouings en bydraes respekteer. Laat ons as Afrikaners, want dit is wat ons is, of ons dit nou ontken of nie, op 'n waardige wyse saam praat en saam besin oor die toekoms van ons taal en die toekoms van die US.
Dr. Renee Muller Tamboerskloof 
