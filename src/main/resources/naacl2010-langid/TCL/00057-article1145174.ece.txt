
 Les også
 Regn ut hva renteendringen har å si for ditt lån Rentekalkulator
Under halvparten av oss tror at sentralbanksjef Svein Gjedrem setter opp renten nå, viser en undersøkelse MMI har gjort for Postbanken.
Det betyr at mange kan få seg en overraskelse onsdag. Blant makroøkonomene er det så godt som ingen tvil. De mener at både nøkkeltall og hva Gjedrem så langt har kommunisert peker i retning av at styringsrenten heves fra 2 til 2,25 prosent.
- Renten økes og tempoet i renteøkningene framover opprettholdes. Det betyr at vi venter en ny økning av renten i mars, sier seniorøkonom Erlend Lødemel i DnB NOR Markets til NTB.
Økt tempo?
Det kan også være en viss mulighet for at Gjedrem øker tempoet og setter opp renten på nytt før mars, mener Lødemel. At renten holdes uendret førstkommende onsdag regner han som så lite sannsynlig at det  ikke fortjener omtale. 
Så langt har Gjedrem signalisert at renten skal settes opp i  små og ikke hyppige skritt . Sannsynligheten er stor for at dette også vil være budskapet førstkommende onsdag, mener Lødemel.
Men det er argumenter for at sentralbanksjefen kan komme til å øke tempoet, ifølge Lødemel: Aktivitetsutviklingen er god både internasjonalt og i Norge. Dessuten har den nye regjeringen signalisert en økning i offentlige utgifter som igjen kan gi et strammere arbeidsmarked og økt lønnsvekst.
- Isolert sett kunne det tilsi at tempoet i renteøkningene ble trappet opp, sier han.
Når han likevel ikke tror det vil skje er årsaken først og fremst en sterk krone. Markedet venter ikke et forsert tempo i renteøkningene, og dersom tempoet trappes opp kan det føre til en ytterligere kronestyrking.
Lav topp
De fleste økonomene venter at det vil komme flere rentehevinger framover. Men en rundspørring Finansavisen har gjort viser at ingen tror renten blir like høy som den var da de kraftige kuttene startet i desember 2002.
Seks av økonomene Finansavisen har snakket med venter at toppen vil ligge et sted mellom 4 og 5 prosent. Jan Andreassen, sjeføkonom i Terra Securities, tror toppen nås allerede på 2,50 prosent.
((c) NTB)
 
 Tips en venn Skriv ut  Bli abonnent 
  
 Søk i våre artikler
