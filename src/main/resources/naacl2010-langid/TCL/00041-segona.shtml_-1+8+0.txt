
MARIANA DÍAZ.Palma.
Si es compleixen les previsions del conseller Francesc Fiol, responsable de Cultura i Educació del Govern, el pròxim curs arrencarà l'Escola Superior d'Arts Dramàtiques de les Illes Balears. Fiol, que presentarà demà el seu projecte en una intervenció parlamentària, va assegurar en aquest diari que és un projecte «sòlid, treballat i molt interessant» i està basat en una feina que va encarregar a la Fundació Teatre del Mar.
Encara que el projecte no està tancat, Fiol va avançar que l'Escola Superior d'Arts Dramàtiques de Balears funcionarà «com a un organisme autònom», com ara una fundació, per la qual cosa, administrativament, ja ha elegit la persona que portarà la gerència. Es tracta de Margarida Duran Vadell que, entre altres càrrecs, ha ocupat el d'assessora de Cultura de Cort. El de gerent serà només un dels càrrecs rectors ja que, segons el conseller, «després, en l'organigrama, hi haurà un director tècnic», un «professional» que, se suposa, sortirà del sector teatral.
La seu natural de l'escola, el primer curs de la qual estaria en marxa en el calendari lectiu del 2006-2007, seria el Conservatori, però en la seva segona fase. Mentre aquesta no es dugui a terme, el conseller cerca un edifici alternatiu. Fiol també es mostrà decidit a viatjar a Madrid per «cercar finançament» i poder concloure el projecte global del Conservatori.
Quant al model elaborat per la Fundació Teatre del Mar a petició de la Conselleria de Educació i Cultura, fonts properes a l'entitat van explicar alguns dels seus aspectes, que Fiol desvetllarà més àmpliament demà en el Parlament. «La primera reflexió que vam fer va ser: quin tipus d'escola ha de crear-se en funció de les característiques de les Illes? Durant alguns mesos es va treballar en diferents àmbits: es va viatjar a centres semblants de l'Estat i Europa; es van elaborar estudis econòmics, de viabilitat; i es va disposar d'assessors. Des de la Fundació s'insisteix que el resultat final va ser producte del 'consens' amb el sector teatral. Per exemple, seguint un model internacional de gestió i planificació estratègica, denominat Delphi, es va treballar directament amb un grup d'experts, -directors teatrals, gestors culturals, Universitat, actors - en lloc de recórrer a les enquestes «i tot el que va anar sorgint en els debats es va incorporar en el model que vam lliurar a la Conselleria», que és qui ha de fer el programa executiu. Quant a les titulacions, partint de la legislació vigent i tenint en compte les característiques illenques, en aquest model, de cara a l'inici de l'escola, es proposen la de dramatúrgia i la d'interpretació de text «amb un alt contingut gestual».
L'especialitat de dramatúrgia «no és molt cara, no la fa gairebé ningú i sembla que és el que ens falla aquí». Si l'escola neix amb «ambició» per situar-se en un «nivell competitiu», podria resultar una titulació atractiva per estudiants no balears. «La privilegiada situació estratègica i geogràfica de l'Illa pot facilitar l'arribada d'estudiants». Les idees i el model per a una Escola Superior d'Arts Dramàtiques existeixen. El futur de la mateixa depèn de la dimensió que volen donar-li els polítics, si serà de «caminar per casa o de primera línia».
