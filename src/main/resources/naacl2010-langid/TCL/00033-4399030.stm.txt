
  Canolfannau chwaraeon Cymru sydd wedi bod yn rhan o'r cais 
Mae cabinet chwaraeon Prydain yng Nghaerdydd am y tro cynta ers i Lundain ennill yr hawl i gynnal Gêmau Olympaidd 2012. 
Bydd y gweinidogion yn trafod sut y bydd cyfleusterau y tu hwnt i Lundain yn medru cael eu defnyddio. 
Os bydd athletwyr yn defnyddio cyfleusterau yng Nghymru, gallai fod yn hwb i'r economi. 
Cadeirydd y cyfarfod yng Nghanolfan y Mileniwm yw Gweinidog Diwylliant Prydain, Tess Jowell. 
Yn ystod y cais i gynnal y gêmau Olympaidd awgrymwyd y gallai gêmau pêl-droed gael eu chwarae yn Stadiwm y Mileniwm. 
Mae gobaith y bydd cynadleddau a gwersyll paratoi i'r athletwyr yng Nghymru.
Gallai Velodrome Cenedlaethol Cymru yng Nghasnewydd, y pwll nofio yn Abertawe, y ganolfan athletau dan do yng Nhaerdydd a chanolfan chwaraeon d r Plas Menai fod yn fannau ymarfer. 
Gwersyll 
Bydd gweinidog chwaraeon Cymru, Alun Pugh yn rhan o'r trafodaethau ddydd Mercher. 
"Bydd y gêmau Olymiadd yn gyfle ardderchog ar gyfer chwaraeon yng Nghymru. 
"A bydd gemau pêl-droed yng Nghaerdydd a'r nod yw gwersylloedd ymarfer drwy Gymru, er enghraifft beicio yng Nghasnewydd, nofio yn Abertawe a chanwio yn y gogledd." 
Dywedodd y gweinidog chwaraeon Richard Caborn y gallai Cymru chwarae rhan allweddol. 
"Roedd 202 o dîmau yn cystadlu yn Athen a dwi'n credu y bydd yr un nifer yn cystadlu yn 2012. Bydd timau mawr o China ac Awstralia yn dod i Brydain wythnosau cyn y gêmau i baratoi. 
"Rwy'n cael ar ddeall fod y Chineaid wedi ymweld â sawl ardal yng Nghymru ac am gynnal eu gwersyll yma. 
"Fe fydda i'n synnu'n fawr os na fydd Cymru'n denu rhai o'r prif dimau." 
