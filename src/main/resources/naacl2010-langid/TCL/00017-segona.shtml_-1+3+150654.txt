
DdB.Comarca.
La Part Forana complí amb la tradició de visitar el dia de Tots Sants els cementeris per recordar els éssers estimats i familiars que ja no es troben entre nosaltres. Els cementeris romanien intactes i polits per a l'ocasió i els milers de tombes es trobaven plenes de flors i ramells per escenificar el record.
A la comarca de Manacor, el cementeri de la capital del Llevant era un degoteig constant de gent des de primeres hores del matí. Amb vehicle privat o bé amb autobús, els manacorins es desplaçaven a Son Coletes per recordar els seus familiars. Al migdia, es col·locà la primera pedra d'un tanatori, cementeri i forn crematori privat que costarà 4'5 milions d'euros, projecte que estarà acabat d'aquí a un any rodó. A les 16 hores s'oficià una missa que fou presidida pel batle, Antoni Pastor.
A Felanitx fou on es registrà major afluència de públic, que es féu notar amb embossos als accessos del cementeri i a la zona d'aparcaments. Al Pla, Vilafranca i Montuïri foren mostra viva que tradició i religió van de la mà. A ambdós pobles un gran nombre de veïns vestiren de flors els seus respectius cementeris.
Aquest any, a diferència d'altres ocasions, no han estat moltes les obres d'ampliació i millora dels cementeris de la comarca d'Inca. Encara que sí s'ha de destacar l'esforç que s'ha realitzat durant els darrers dies pel manteniment dels diferents cementeris.
La gent visità els seus familiars difunts i omplí de centenars de flors els cementeris de sa Pobla i d'Alcúdia, encara que el degoteig de persones no produí cap aglomeració de gent. De totes maneres, algunes persones ja havien visitat els seus difunts el cap de setmana i d'altres ho faran avui, i és que l'ofici dels difunts, per exemple a Inca, se celebra avui a les 10.30 hores del matí.
