פרנקפורט 
האולם היחיד ביריד הספרים הבינלאומי בפרנקפורט שבו עמדו מאבטחים וחיטטו בתיקיהם של המבקרים היה אולם מספר 8, שבו הוצגו ספרים מארצות הברית, בריטניה וישראל. רק באולם הזה עמדו שלושה מאבטחים בכל כניסה, במדים כהים וארשת פנים של מלחמה בטרור, ועוררו בלב הישראלים זיכרונות מהמולדת. "זה בגלל אמריקה", הסביר מאבטח גרמני צעיר, מניד ראשו לכיוון הדוכנים האמריקאיים הגדולים, ומפוגג את החשד הקל שהתגנב קודם לכן, שמא האבטחה הזאת נעשתה רק לכבוד ישראל. 
יריד פרנקפורט, שננעל לפני שבוע, הוא יריד הספרים הגדול ביותר בעולם: 7,200 הוצאות ספרים מ-101 מדינות הציגו בו השנה את ספריהן - יותר מ-380 אלף כותרים. למשך חמישה ימים, מדי שנה באוקטובר, נוצרת בתוך פרנקפורט עיר של ספרים - מתחם ענק ששטחו 170 אלף מ"ר, ובו עשרה אולמות גדולים, רובם בני שתי קומות. בכל פינה נמצאים מרכזי מידע ממוחשבים ומאוישים, מסועים ארוכים המקלים את המעבר בין האולמות, דוכני מזון, בתי קפה ומסעדות, ואפילו קומת שירות עם סניף דואר וסופרמרקט. 60 אלף אנשי מקצוע מעולם הספרות מבקרים ביריד מדי יום, ואליהם מיתוספים כמה אלפי מבקרים שבאים מתוך סקרנות ועניין אישיים. 
יומיים לפני פתיחת היריד מגיעים כולם - מו"לים, עורכים וסוכנים ספרותיים - ומקיימים את הפגישות העסקיות בשני מלונות בפרנקפורט. כל שאר השיחות וההיכרויות כבר מתקיימות ביריד, באולם הסוכנים השוקק חיים, שם ממשיכים להיפגש סוכנים ומו"לים. כיום, בעידן הדואר האלקטרוני והתקשורת המיידית, איבד אולי היריד מחשיבותו כמקום שבו נחתמות העסקאות, אבל מעמדו כמקום הטוב ביותר ליצירת קשרים מקצועיים ולהעמקתם נשמר. 
לצד הפגישות העסקיות, מתקיימים ביריד מפגשים עם סופרים, פאנלים בנושאים ספרותיים, השקות של ספרים חדשים, אירועי קריאה מתוך ספרים, הרמות כוסית חגיגיות בביתנים ממדינות שונות, פורומים המוקדשים לנושאים כמו ספרי ילדים, חינוך, ניהול, קולנוע וטלוויזיה, קומיקס וספרים אקדמיים. 
קרוב לאמריקה
מדי שנה מוקדש היריד לספרות של מדינה אורחת מסוימת; השנה היתה זו דרום קוריאה. תשומת לב רבה עורר הסופר הדרום-קוריאני ואנג סוק יונג (שניים מספריו נרכשו לתרגום לעברית על ידי הוצאת כנרת). 
ביריד השנה לא היה ספר או סופר אחד שמשכו אליהם את עיקר תשומת הלב אלא נמשכו מגמות קיימות, כמו ספרות פשע איכותית, ספרי פנטסיה ברוח "הארי פוטר" וספרי פרוזה המתארים מדינות מוסלמיות, נוסח "רודף העפיפונים" של חאלד חוסייני, סופר אמריקאי ממוצא אפגני. 
החלוקה הפוליטית של המדינות לאולמות תצוגה יכולה ללמד רבות. במשך שנים ארוכות הדוכנים הישראליים היו ממוקמים באולמות קטנים יחסית, יש שיאמרו נידחים, לצד מדינות קטנות ממזרח אירופה. לפני יותר מעשר שנים החליטו המו"לים הישראלים לעמוד על שלהם ולבקש מיקום מרכזי יותר. 
לאחר דיונים ממושכים הציעה הנהלת היריד למקם את ישראל לצד ארצות הברית, ומאז, כמו שאומרים המו"לים הישראלים, "שטח משוחרר לא יוחזר". כך נמשך החיזיון המשעשע בכניסה לאולם 8, שבו אפשר לראות את ענקי המו"לות המערבית - הוצאות הספרים של ארצות הברית, בריטניה, קנדה, אוסטרליה וניו זילנד, וביניהם שלט קטן בכחול-לבן שעליו נכתב "Israel". 
סקירת הדוכנים האמריקאיים - של הוצאות כמו מקמילן, תאגיד האחים וורנר, בארנס אנד נובל, סכולסטיק ואחרות - מגלה כמה ספרים חדשים ומעניינים: ספר חדש של ויקרם סת (מחבר "שידוך הולם"), "Two Lives"; ספר על מאחורי הקלעים של הסדרה "עקרות בית נואשות"; ספרה האחרון של קנדיס בושנל, "Lipstick Jungle"; יומנים של ג'ון לנון שערכה יוקו אונו; ספר חדש של העיתונאית והמסאית ברברה ארנרייך על החלום האמריקאי ושברו; וגם ספר חדש של השף הבריטי ג'יימי אוליוור, "Jammie's Italy". 
בין הסופרים שהתארחו ביריד היו הסופר הטורקי אורחן פאמוק, ששמו התפרסם לאחרונה כמועמד לפרס נובל בספרות ובגלל העמדתו לדין בארצו בעקבות דבריו על טבח הארמנים (בסוף היריד הוא זכה בפרס השלום הגרמני), הסופרים הגרמנים אווה טים, אינגו שולץ ויולי צה (וגם הבמאי וים ונדרס, שבא לקדם את סרטו החדש), הסופר האמריקאי סיימון סינג, מחבר "משפט פרמה", הסופרת הסקוטית הצעירה א"ל קנדי והסופר ההולנדי סס נוטבום. 
הסופר הבריטי ניק הורנבי - נמוך, קירח וחביב מאוד על הקוראים הגרמנים - התארח גם הוא ביריד ודיבר על ספרו החדש "A Long Way Down", שעוסק בהתאבדות. הורנבי, מחברם של ספרי כדורגל ומוסיקה כמו "קדחת המגרש" (או "אהבה על הדשא", כפי שנקרא הסרט שנעשה לפיו), "נאמנות גבוהה" (שעובד גם הוא לסרט), "איך להיות טובים" ו"על הילד" (גם הוא עובד לקולנוע, ויצא בארץ תחת השם "רווק פלוס ילד"), מסכים עם ההגדרה של ספריו כ"קומדיות של דיכאון". 
"הדמויות שלי נוטות שלא להיות שמחות", אמר הורנבי, "אבל זה נכון לגבי הרבה ספרים, כי כדי ליצור עלילה מעניינת צריך משבר. טעות או נפילה תמיד יוצרות קומדיה טובה". בימים אלה הוא כותב תסריט לקולנוע עם אמה תומפסון. אבל הוא מעדיף כתיבת ספרים על פני כתיבת תסריטים: "הדבר האחרון שאני רוצה לעשות אחרי שנתיים של כתיבת ספר, זה לשבת ולקצר שלושה רבעים ממנו לתסריט. חוץ מזה, כשאני כותב ספר יש 100% סיכוי שהוא יתפרסם, בעוד רוב התסריטים שנכתבים לקולנוע לא נהפכים בסוף לסרט". 
מחירים מסובסדים לישראלים
ביום שישי ב-17:00 מתקיימת הרמת כוסית בביתן הישראלי. רק ימים ספורים קודם לכן הטיל ערי סטימצקי פצצה בשוק הספרים בישראל: לפני כשבועיים הוא מכר את הרשת שבבעלותו, כולל מחצית מהבעלות על הוצאת כתר, לקרן מרקסטון. בביתן הישראלי כולם דיברו על כך, והמתיחות בין סטימצקי לבין חבורת צומת ספרים (אנשי כנרת-זמורה ביתן ומודן: יורם רוז, ערן זמורה, אבי שומר ועודד מודן) ניכרה לעין. הם חלפו זה על פני זה כמעט מבלי להישיר מבט, ושאר המו"לים נאלצו לתמרן ביניהם, במטרים הספורים של הביתן הישראלי, ולהיזהר שלא לקלקל את היחסים עם אחד הצדדים. 
על מאבק האיתנים בין סטימצקי לצומת ספרים עשוי להעיד מכרז על רכישת זכויות תרגום לספר, שחרג די מהר ממאבק ספרותי ואפילו ממאבק עסקי, ונהפך כמעט למשחק פוליטי. זה קרה סביב הספר "No One in the World" של סופר ממוצא לובי, הישאם מטר, שעורר עניין רב בקרב מו"לים בעולם. מטר נולד בניו יורק להורים לוביים וחי שנים רבות בקהיר ובטריפולי, וכיום מתגורר בלונדון. הוא כתב ספר שמזכיר לרבים את "רודף העפיפונים" - רומן המתאר מבפנים, בצורה נוגעת ללב, חיים במדינה ערבית. 
על זכויות התרגום לעברית נאבקו שני הגופים הגדולים בענף - כתר, שמאחוריה עמד ערי סטימצקי (אף על פי שמכר את החברה, הוא עדיין מנהל אותה), וכנרת (שבעליה מחזיקים בצומת ספרים). נראה כי בגלל התחרות עלה המחיר שהוצע על זכויות התרגום, וחרג מהסכומים המקובלים. לבסוף הוכרז הזוכה: כתר, שהשקיעה בספר סכום הקרוב ל-30 אלף דולר. 
הביתן הישראלי ביריד גדל השנה לעומת השנה שעברה, ולכך אחראי בעיקר איש משרד החוץ דן אוריין, ראש מדור ספרות באגף קשתו"ם (קשרי תרבות ומדע). אוריין ניצל את העובדה שהשנה מציינים 40 שנה לכינון היחסים הדיפלומטיים בין ישראל לגרמניה, וקיבל מהיריד הגרמני שטחי תצוגה גדולים ומסובסדים. משום כך, השנה הציע משרד החוץ למו"לים מחיר נמוך יותר - 200 יורו למ"ר, לעומת מחיר כפול אשתקד. 
בעקבות העידוד הזה הצטרפו לרשימת המציגים הוצאות כמו עם עובד וידיעות אחרונות, מכון אדם לדמוקרטיה, כתב העת "דימוי" ועוד. הגרמנים מימנו גם את אירוח הסופרים ואנשי האקדמיה הישראלים, ובהם דויד גרוסמן (שעורר הדים בפגישתו המתוקשרת עם שר החוץ הגרמני, יושקה פישר), סביון ליברכט, יהושע סובול והפרופ' זהר שביט. 
ביתן ישראלי גדול הוקדש השנה לפרויקט "כותבים את התנ"ך", שמזמין אנשים מכל העולם לכתוב בכתב ידם ובשפתם פסוק מסוים מהתנ"ך. המטרה היא להוציא את התנ"ך בשפות רבות, כשכל ספר בשפה מסוימת ייכתב בכתב ידם של אנשים שונים. כרגע מתכננים מארגני הפרויקט להוציא לאור תנ"כים כאלה ב-50 שפות. הרעיון שמאחורי הפרויקט הוא להציג את ישראל בעולם לא כארץ הקונפליקטים והסכסוכים, אלא כארץ התנ"ך, מקום מעט רומנטי ותמים, וכל זאת באווירה של הבנה בין-דתית. 
לחדש את המיתוס
אחת ההשקות המעניינות ביריד היתה של סדרת הספרים "מיתוסים" - סדרה בינלאומית שיזם עורך צעיר ואנרגטי, ג'יימי בינג, מהוצאת ספרים סקוטית קטנה, קאנונגייט (זו שהתפרסמה בזכות הספר "חיי פיי" של יאן מרטל). זה התחיל עם רעיון שהגה בינג לפני שש שנים: סופרים ידועים מכל העולם יבחרו מיתוס הקרוב ללבם, מכל מיתולוגיה שיחפצו, ויכתבו אותו מחדש. 
בינג הצליח לסחוף לפרויקט את טובי הסופרים בעולם, וכעת רואים אור בו-בזמן ב-34 מדינות בעולם ארבעת הספרים הראשונים בסדרה: "פנלופיאה" של מרגרט אטווד, המביא את סיפורה של פנלופה, אשת אודיסאוס; "דבש אריות" מאת דויד גרוסמן, מסה יפה ובה פרשנות פסיכולוגיסטית לסיפור שמשון; "משא" מאת ג'נט וינטרסון על סיפורו של אטלס; וספר מבוא של קארן ארמסטרונג על תולדות המיתוסים. את הספרים בעברית מוציאים לאור הוצאת ידיעות אחרונות והוצאת הספרים של רחל פן (המתמחה בארץ בתרגום ספרי מופת, ובחו"ל - באלבומים וספרי בישול). 
אירוע ההשקה של הסדרה התקיים במלון יוקרתי בפרנקפורט, ומשך עיתונאים רבים. כל אחד מארבעת הסופרים דיבר בתורו. ארמסטרונג דיברה על המיתוס שנתפש בחברה המודרנית כסוג של שקר, אף על פי שהוא מאפשר כניסה לעולמם הפנימי של בני אדם. וינטרסון דיברה על החיבה שלה למיתוס של אטלס, ואטווד סיפרה כיצד קראה את ה"אודיסיאה" בגיל 15 ושאלה את עצמה שאלות רבות על הדמויות הנשיות ביצירה. 
גרוסמן דיבר על האקטואליות של מיתוס שמשון בחברה הישראלית, שעדיין לא למדה להתמודד עם הכוח שלה. "שמשון נתפש תמיד כבריון אגרסיווי ומונוליטי, חסר ניואנסים", אמר גרוסמן באירוע, "אבל אם קוראים את התנ"ך בעיון, רואים כמה הוא מעניין, לא צפוי, בודד. שמשון הוא דמות מאוד שונה מהתדמית של היהודים בעיני עצמם, אבל בסיפורו יש הרבה דברים המאפיינים את קיומם של הישראלים בין העמים. למשל, כמה בעייתית גישתנו כלפי כוח, וכמה קשה לנו להרגיש נטועים בחיים עצמם במקום במיתוס". 
באים גם כדי למכור
הגרעין הקבוע של המציגים הישראלים ביריד - אלה שבאים בעיקר כדי למכור זכויות ולא רק כדי לקנות - כולל כמה גורמים: המכון לתרגום ספרות יפה, המייצג סופרים ישראלים רבים; הוצאת שוקן; הוצאת הספרים של מוזיאון ישראל; הוצאת קרנרמן (המתמקדת בפרסום מילונים); הוצאת אסטרולוג; והוותיקה מכולן - בית ההוצאה הירושלמי שהקים יוש גפני ב-1966. 
ההוצאה מפרסמת בעיקר אנציקלופדיות בתחום היהדות, התנ"ך, הארכיאולוגיה, המזרח התיכון ועוד. בישראל פחות מכירים את שמו, אבל המו"לים הישראלים נוטים להתייחס אל גפני כאחד המו"לים הגדולים בארץ, בשל מחזורי המכירות הגדולים שלו בחו"ל. האנציקלופדיה של התנ"ך, למשל, שהוציא גפני ב-1986, נמכרה עד היום במיליון עותקים בחמש שפות. "העולם מאוד אוהב את החוכמה היהודית", אומרים גפני ורחל גילון, שמנהלת אתו את ההוצאה. 
המכון לתרגום ספרות יפה, בראשות נילי כהן, מייצג סופרים ישראלים רבים. מי הם הסופרים הישראלים הפופולריים בגרמניה? מלבד צרויה שלו, שזכתה להצלחה מסחררת, מצליחים בגרמניה גם אתגר קרת, אלונה קמחי, יהושע סובול ואורלי קסטל-בלום; גם ספריה של ליזי דורון, הכותבת בעיקר על בני הדור השני לשואה, מעוררים עניין בגרמניה, וכן ספריהם של אשכול נבו, אבירמה גולן, ענר שלו ויהודית קציר. ביריד הנוכחי סגר המכון לתרגום עסקאות על תרגום הספרים של אתגר קרת, צרויה שלו, שפרה הורן, יהודה עמיחי, דליה רביקוביץ, יורם קניוק ויהושע קנז. 
המכון מתמודד זה כמה שנים עם בעיית תקצוב: מכוני תרגום אחרים בעולם מקבלים מהממשלה תקציב מיוחד המיועד לתמיכה במו"לים מכל העולם, שמעוניינים לתרגם את ספריה של אותה מדינה. לעומתם, משרד החינוך ומשרד החוץ בישראל אינם מקצים למכון תקציב לתמיכה בתרגום ספרות ישראלית, והדבר מקשה על קידום הספרים במדינות שאין להן היכרות עם הספרות הישראלית. 
