Køberen af rettighederne til navnet 'Midfyns Festival' er den 37-årige tryllekunstner Henrik Malmkjær. Han har udover navnet også erhvervet sig festivalens logo samt en database med 26.000 e-mail-adresser.
Sælgeren er Knud Bjerre, der i 2004 opgav at gennemføre den kriseramte fynske musikfestival. Det skriver gaffa.dk
Malmkjær har efter sigende planer om en firedages festival med alt, hvad dertil hører af camping, handelsgade og forlystelser. 
Musikprogrammmet vil koncentrere om danske kunstnere, men til gengæld vil billetprisen blive en del lavere end hidtil.
Den initiativrige køber vil fremtrylle flere detaljer om sine planer i slutningen af næste måned, men han kan allerede nu love, at festivalen vil blive gennemført i år 2006 og 2007.
Det er endnu ikke sikkert, at festivalen bliver på sin gamle placering på Dyrskuepladsen i Ringe.
