
Yksitoista maasta karkotusta odottanutta ihmistä kuoli Amsterdamin lentokentällä syttyneessä rajussa tulipalossa. 
Yöllisessä palossa loukkaantui poliisin mukaan lisäksi 15 ihmistä, joista osa on palomiehiä. Asiasta kertoivat viranomaiset Schipholin kentällä pidetyssä tiedotustilaisuudessa.
Tulipalo alkoi maasta karkotettavien majoitustiloissa hieman puolenyön jälkeen. Se saatiin hallintaan vasta useiden tuntien sammutuksen jälkeen. Palolla ei kuitenkaan ollut vaikutusta Schipholin kentän lentoihin.
Palon syttymissyy ei ollut heti selvillä.
Tiloissa 350 ihmistä
Hollannin uutistoimiston ANP:n mukaan majoitustiloissa oli palon syttymishetkellä noin 350 ihmistä, heistä nelisenkymmentä rakennuksen siinä osassa jossa palo syttyi. Tiloissa pidetään muun muassa huumekaupasta epäiltyjä sekä muita, joilta on evätty pääsy Hollantiin.
Osa rakennuksessa olleista siirrettiin palon takia läheiseen vankilaan. 
