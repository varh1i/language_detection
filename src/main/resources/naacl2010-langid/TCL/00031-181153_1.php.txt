
Vaata tulemusi
Psühholoog või noorteuurija küsib lihtsalt: miks nad hängivad kaubanduskeskustes. 
Võimalikke vastuseid on nii palju, et lihtsa tõe teadasaamine osutub võimatuks. Tekkimas on koguni erinevad kaubanduskeskustes kolamisi mõtestavad koolkonnad. Meid, üle 20-aastasi vanainimesi ja neid, alla 20-aastasi noori lahutab mõistmatuse kuristik. 
29-aastasena võin kinnitada, et mina nende eas kaubanduskeskustes ei hänginud, sest poed olid lihtsalt nõmedad ja kaubavalik õudne, rääkimata sellest, et istuda polnud niikuinii kuskil. Mina hängisin nende eas aga seda ma ei ütle!
OK. 21. sajandi kuldne noorus ise väidab, et nad veedavad tunde kaubanduskeskustes, sest mujal pole midagi teha ja väljas on külm. Vanainimestele tundub aga, et nende põhjendused on liiga lihtsad ja nad ei oskagi leida oma tegemistele ammendavaid seletusi.
Ebanormaalne vanus
Noorsootöötaja Ervin Hurt ei pidanud paljuks kaitsta sel kevadel koguni bakalaureusetööd kaubanduskeskustes hängivate noorte teemal. Tallinna Pedagoogilise Seminari juures valminud töö käsitleb noorte vaba aja veetmist kaubanduskeskuse Eeden näitel. Hurda sõnul otsime me hängimisele liialt pinnapealseid põhjusi. 
«Tahta teismeliseeas noorelt, et ta oleks rahulik ja normaalne, on täiesti ebanormaalne,» räägib Hurt.
Pooleteise aasta jooksul täitis Hurda ankeedid 50–60 noort, kes hängivad Eedenis vähemalt kaks tundi päevas. Kaubanduskeskustes ringihängijate keskmine vanus jääb 13–16 aasta vahele ning – üllatus! – tüdrukuid pole vähemalt Eedeni näitel oluliselt rohkem kui poisse.
Hurda kinnitusel tegelevad noored kaubanduskeskustes ka täiskasvanute mõõdutundetu jõllitamisega. «Sellele vanusrühmale meeldib jõllitada,» räägib Hurt. «Neile meeldib jälgida vanemaid inimesi – kes näeb napakas välja ja kellel on lahedad riided,» ütleb ta. «Jõllitamine ja sellega seotud matkimistung on osa täiskasvanuks saamisest.»
Ostmine on noorte kaubanduskeskustes viibimise juures üks vähemolulisimaid tegevusi, mis väljendub peaasjalikult esemete väljavalimises ning seejärel vanematele nende ostmiseks surve avaldamises. 
Hurda uuringu kohaselt sai vaid 30 protsenti Eedenis hänginud lastest taskuraha üle 300 krooni kuus. 
Omaette probleemiks on teismeliseeas tüdrukud parfüümikauplustele, kus testerpudelid imekiiresti tühjaks lastakse ning ennast puudri, huuleläike, ripsmetuši ja lauvärviga korralikult üle krohvitakse.
Parem kui internet
Eedenis koos käivad Annelinna teismelised õrritavad küll aegajalt turvamehi, ent ei kujuta endast siiski erilist probleemi ei sealsetele kauplustele ega ka klientidele. Kaubanduskeskused ei ole Hurda kinnitusel mitte korrarikkumiste koht, vaid pigem põhibaas, kooskäimise ja plaanide pidamise koht.
Kesklinnas asuvasse kaubamajja voolab aga Hurda hinnangul kokku kirjum seltskond, kelle hulka võivad imbuda ka need inimesed, kes kipuvad ringihängivatele korralikele noortele halba mõju avaldama. «Ma ei imestaks, kui siin hakataks müüma näiteks narkootikume,» ütleb Hurt. 
Kaubanduskeskustes hängimises leidub tema kinnitusel siiski ka ühtteist positiivset – erinevalt noorte üksindustunnet ja suhtlemisvõimetust süvendavatest internetikeskkondadest on need siiski sotsialiseerumise kohad. Hüperreaalsus on ikkagi parem kui virtuaalreaalsus. 
Uuritud hängijad veetsid Eedenis keskmiselt kaks-kolm tundi päevas. Seega kulub noorte päevast vähemalt viiendik sellele paljude täiskasvanute arvates veidrale tegevusele. Ja nõnda peaaegu iga päev.
Viis üheksanda klassi tüdrukut hängisid läinud esmaspäeva õhtupoolikul uue kaubamaja teise korruse eskalaatori juures. Tüdrukud lobisesid, kihistasid aegajalt naerda ja uurisid, kes kust tuli ja kuhu läks. Nende kinnitusel on kaubamaja noortele pigem kooskäimise kui ostmise koht. «Väljas on külm ja kus meil mujal ikka käia,» kõnelesid nad nagu ühest suust. 
Seda, kas ja kus asuvad noortekeskused, ei paista tüdrukud teadvat. Ja ausalt öeldes paistavad nad noortekeskustele niikuinii kaubamaja eelistavat. «Siin saab poodides ja söömas käia ja sõpradega koos olla,» nimetab üks neist. Igav igal juhul ei ole. 
Tavaliselt veedavad tüdrukud kaubamajas vähemalt tunni. Tüdrukud ütlevad, et pooled nende tuttavatest hängivad samuti keskustes.
Kolm kaheksanda klassi poissi ja üks kümnendik istusid samuti teise korruse pinkidel ja olid tõeliselt cool'i elunäinud mehe olekuga. Ühel neist läks seal juba neljas tund jutti. 
Kaheksandik Kevin Praakli ütleb, et kesklinn koondab eri linnaosades elavaid sõpru. «Praegu hakkavad ilmad külmaks minema, istumegi siin. Siin on kindel, et näed mõnda sõpra – niisama saab ringi vaadata ja toiduosakonnast süüa osta.»
Tüdrukute pärast, kinnitavad noored mehed, pole neil igal juhul vaja kaubanduskeskuses hängida. Kümnendik Maiko Sõna lisab, et vaheajal pole mitte kuskil olla. «Peod on ju õhtuti ja päeval pole midagi teha – niisama kodus on jama passida.»
Keskklassi noortele
Tallinna Ülikooli psühholoogiaprofessori Aleksander Pulveri arvates käivad noored sarnaselt mõnede täiskasvanut
>
 
