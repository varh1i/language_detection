د پاکستان پوځ ددغه هيواد له زلزله ځپلو سره د افغانستان د دفاع وزارت د مرستو مننه کړيده . 
د پاکستان د پوځ لوې درستيزسليم حيات په همدې اړه د افغانستان د دفاع وزارت د اپراسيون له رئيس ډگر جنرال شير محمد کريمي سره د تيلفوني تماس په ترڅ کې شوې مرستې د اړو پاکستاني وگړو د ستونزو په کمولو کې ارزښناکه بللې دي .
تر دې مهاله د افغانستان د دفاع وزارت د مرستو ډلگۍ د چورلکو په مرسته د پاکستان زلزله ځپلو سيمو ته د اړتيا وړ لس ټنه توکي ليږدولې او د ډلگۍ روغتيا پالو د ١٤١ ټپيانو درملنه هم کړيده . 
د يوه بل خبر له مخې د افغانستان د روغتيا وزارت د پاکستان په زلزله ځپلو سيمو کې له اړو وگړو سره د مرستې په موخه د تيتانوس د واکسينو د استولو تکل کړيدى . 
د وزارت چارواکو ويلي چې دوې لږ تر لږه ٢٠٠ زره دوزه د تيتانوس واکسين چمتو کړي او ډير ژر به يې په پاکستان کې زلزله ځپلو سيمو ته واستوي . 
د پاکستان ولسمشر جنرال پرويز مشرف وايي د دۀ هيواد د بيا رغاونې لپاره پنځو ميلياردو ډالرو ته اړتيا لري .
تر اوسه پورې نړيوالو ٦٥٠ ميليونه ډالره له پاکستان سره مرسته کړې ده چې تر ټولو ډيره مرسته د ترکيې له خوا شوې ده .
ترکيې تر اوسه ١٠٠ ميليونه ډالره نغدي او ٥٠ ميليونه ډالره د مرستندويو توکو په ډول پاکستان ته ورکړي دي .
