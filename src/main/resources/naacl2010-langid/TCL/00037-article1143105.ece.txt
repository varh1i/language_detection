
 
Vedlikehold av norske tog skal allikevel ikke konkurranseutsettes.
FOTO: Ulrichsen, Rolf Chr. 
 Vedlegg
 Brevet fra samferdselsministeren til Jernbaneverket - (.pdf-fil)
Dermed er 1 100 arbeidsplasser sikret, skal vi tro Jernbaneverket. Det er allerede sendt ut permiteringsvarsel til 1 100 ansatte etter at den forrige regjeringen vedtok å konkurranseutsette drifts- og vedlikeholdsoppgavene i Jernbaneverket. 200 har takket ja til sluttpakke.
Nå stopper de rød-grønne hele prosessen, og lover fortsatt statlig engasjement.
- Regjeringen mener at samfunnsmessig viktige oppgaver bør utføres i regi av Jernbaneverket. Dette gjelder oppgaver som er avgjørende for driftsstabilitet og trygghet, der drift i egen regi er det beste og markedet ikke strekker til, skriver Navarsete i et brev til Jernbaneverket.
Hun legger i brevet til grunn at vedlikehold på eksisterende anlegg for tele-, signal og kontaktledning, samt beredskapsavhengig drift og vedlikehold der det ikke er konkurranse, skal drives i egen regi.
Aktivitet som allerede er konkurranseutsatt vil fortsatt være det. 
Høyres næringspolitisk talsmann, Petter Løvik, sa tidligere denne uken til NTB at man bør lære av at konkurranseutsetting innen veibygging og luftfart har nyttet.
- Vi ser at dette fungerer. Når man likevel vil omgjøre dette, så er det ideologi som settes foran hensynet til kundene, sier Løvik, som i forrige stortingsperiode ledet samferdselskomiteen. 
