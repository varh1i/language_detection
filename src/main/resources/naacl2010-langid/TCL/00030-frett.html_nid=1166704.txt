
Albert Jónsson, bóndi á Eyjanesi í Hrútafirði, segir tvo aðkomuhunda hafa fælt fé sitt út á þjóðveginn með þeim afleiðingum að tvisvar var ekið á það í gærkvöld. Ristarhlið í innkeyrslunni að bænum var fullt af snjó þannig að kindurnar komust greiðlega út á veginn. Þá hafi tvisvar verið keyrt á hópinn, í fyrra skiptið hafi hann að öllum líkindum tvístrast á hálum veginum og annar bíll komið og keyrt á féð aftur.
Segir Albert að hann hafi komið að níu ám dauðum, þrjár í viðbót hafi þar að auki verið það illa særðar að hann hafi þurft að lóga þeim. Þá þurfi hann líklega að lóga fjórum eða fimm til viðbótar þar sem þær virðist vera með með innvortis meiðsl og því muni hann líklega hafa tapað 17 kindum í heildina.
 Það komu tveir aðkomuhundar hingað, þegar dimmt var orðið, og voru með læti og fældu féð sem styggðist svo rosalega að þær hljópu upp allan afleggjarann [að bænum] og yfir ristarhliðið sem var fullt af snjó og stóðu eins og beljur á svelli í hnapp á þjóðveginum. Það var hálka á veginum og svo komu bílar á fleygiferð,  sagði Albert í samtali við netfréttir Morgunblaðsins í dag. Segist hann halda að keyrt hafi verið á hópinn og hann tvístrast og kindurnar hlaupið nokkuð langt inn veginn og þá hafi annar bíll keyrt á þær. Annar ökumannanna stakk af frá staðnum en hinn lét bóndann vita.
Lausaganga fjár er bönnuð á þjóðveginum og segir Albert tap sitt mjög mikið.  Það voru í þessu mjög afurðamiklar kindur sem skila engum afurðum hér eftir. Þetta þýðir að maður þarf að setja á nýjar 17 í viðbót og sláturtíð búin. Þetta er fækkun á stofninum en það er ómögulegt að segja til um hvert tapið er í peningum,  segir Albert.
Nokkrar skemmdir urðu á jeppa ökumannsins sem lét bóndann vita. Segist Albert ekki vita hver beri tjónið á honum en vonast til þess að fá einhverjar bætur fyrir kindurnar.
