
Héraðsdómur Reykjavíkur hefur dæmt fyrrum stjórnarformann, fyrrum stjórnarmann og fyrrum framkvæmdastjóra vátryggingamiðlunarinnar Ísvár hf. í þriggja mánaða skilorðsbundið fangelsi og til að greiða samtals 4,2 milljónir í sekt til ríkissjóðs.
Skattrannsóknarstjóri skaut málinu til ríkislögreglustjóra í ársbyrjun 2004 og að lokinni rannsókn ákærði ríkislögreglustjóri þá fyrir að standa ekki skil á 3,8 milljónum króna af frádreginni staðgreiðslu sumarið 2002, þar af 1,6 milljónum sem var frádregin staðgreiðsla af launum framkvæmdastjórans í þrjá mánuði.
Aðeins stjórnarformaðurinn játaði að hafa komið nálægt daglegum rekstri fyrirtækisins. Enginn þeirra sagðist hafa haft prókúru fyrir félagið og enginn taldi það í sínum verkahring að annast skil á afdreginni staðgreiðslu. Fram kom að stjórnarformaðurinn tók við embættinu í júní 2002 og gegndi því þar til félagið var tekið til gjaldþrotaskipta í október sama ár, stjórnarmaðurinn kvaðst hafa tekið sæti í apríl 2002 og framkvæmdastjórinn kvaðst hafa verið  faglegur framkvæmdastjóri  í júní og júlí 2002 en aldrei séð um bókhald og uppgjör félagsins.
Í niðurstöðu dómsins segir að sem stjórnarmönnum hafi þeim borið að fylgjast með rekstrinum og búa svo um hnútana að starfsemi félagsins væri í réttu og góðu horfi. Þá hafi framkvæmdastjóri átt að sjá til þess að bókhald félagsins væri fært í samræmi við lög og venjur.  Ákærðu geta ekki firrt sig þeirri skyldu sinni, með því að benda á ábyrgð hvers annars,  segir í dómnum.
