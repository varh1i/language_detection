
Walang takot na hinamon pa ng partylist solons ang Philippine National Police (PNP) na ituloy ang kanilang planong pagsasampa ng kaso laban sa kanila.
Naunang inihayag ng PNP ang pagsasampa ng kasong physical injuries/assault at paglabag sa EO 880 (calibrated preemptive response, no permit, no rally) kina partylist Reps. Satur Ocampo, Teddy Casiño, Crispin Beltran at Liza Maza dahil sa marahas na rally noong Biyernes na ikinasugat ng marami.
Ayon kay Beltran, hindi siya natatakot at wala siyang pakialam kung magsasampa man ng kaso ang PNP laban sa kanilang grupo bagkus itutuloy pa rin nila ang mga kilos-protesta laban sa Pangulo. Nakatakda rin umano silang magharap ng kaso laban sa mga opisyal ng PNP dahil sa paglabag sa kanilang mga karapatan.
Sinabi rin ni Ocampo na magsawa na umano sa pagsasampa ng kaso ang PNP laban sa kanilang grupo ay hindi umano ito makakapigil sa pagpapatuloy ng kanilang ipinaglalaban.
Samantala, magsasampa naman umano ng counter charges ang mga militanteng grupo laban sa mga opisyal ng PNP at Manila Mayor Lito Atienza sanhi ng naganap na komprontasyon sa pagitan ng mga rallyista at mga awtoridad sa nakalipas na rally.
Ayon sa Pambansang Lakas ng Kilusang Mamamalakaya ng Pilipinas (Pamalakaya), kabilang din sa kanilang kakasuhan ay sina PNP Chief Arturo Lomibao, NCRPO Chief Supt. Vidal Querol at MPD Director Supt. Pedro Bulaong.
Kaugnay nito, suportado ng Malacañang ang gagawing pagsasampa ng kaso ng PNP sa 20 personalities kabilang ang ilang party-list representatives at mga showbiz personalities dahil sa naganap na malawakang kilos-protesta.
