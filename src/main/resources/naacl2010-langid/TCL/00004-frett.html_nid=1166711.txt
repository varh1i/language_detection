
Uppboðshúsið Christies í New York seldi málverk eftir franska nítjándualdar listamanninn Henri de Tolouse-Lautrec fyrir litlar 22,4 milljónir dollara eða rúma 1,4 milljarði króna. Heitir verkið La Blanchisseuse sem útleggst á íslensku Þvottakonan. Er þetta hæsta verð sem fengist hefur fyrir verk eftir myndlistarmanninnn en kaupandinn kaus að halda nafni sínu leyndu..
Verkið málaði Lautrec árið 1886 og sýnir það þvottakonu halla sér yfir þvottinn og horfa út um glugga. Hins vegar tókst ekki að selja tvö málverka Monet, þar sem enginn bauð hærra en 3,2 milljónir dala fyrir þau hvort um sig sem mun hafa verið undir lágmarksverði, að sögn fréttavefjar BBC.
Alls seldi Christie´s fyrir rúmar 160 milljónir dollara á tveimur vikum á sérstöku haustuppboði sínu. Er það andvirði um 9,6 milljarða króna. Lautrec naut mikilla vinsælda sem listamaður á 19. öldinni og eru steinþrykk hans fyrir Rauðu mylluna í París hvað þekktust verka hans meðal almennings.
