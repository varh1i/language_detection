
  Mae'r Bwrdd Iechyd Lleol wedi dewis y meddygon fydd yn rhedeg y feddygfa 
Mae 200 o bobl o Gerrigydrudion wedi protestio yng Nghorwen fore Llun am eu bod am gadw'r feddygfa leol yn annibynnol. 
Eisoes mae Bwrdd Iechyd Lleol Conwy wedi penderfynu cynnig cytundeb rhedeg y feddygfa i gr p meddygol y Berwyn yng Nghorwen. 
Dywedodd y bwrdd fod y cytundeb gwreiddiol i redeg y feddygfa wedi dod i ben ac nad oedd ganddyn nhw ddewis ond chwilio am rywun arall. 
Ond mae'r protestwyr wedi dweud eu bod yn poeni y bydd y gwasanaeth yn dirywio. 
Mae disgwyl i'r newid ddigwydd ddiwedd y flwyddyn ac ar hyn o bryd y bwrdd iechyd sy'n rhedeg meddygfa Cerrigydrudion. 
Tynnu'n ôl 
Cyflwynodd y protestwyr lythyr i feddygon yng Nghorwen yn galw arnyn nhw i dynnu'n ôl o'r cynllun. 
"Rydyn ni'n poeni'n ddirfawr am ddyfodol y feddygfa yng Ngherrigydrudion," meddai Gwion Lynch, cadeirydd y protestwyr. 
"Rydan ni'n gwybod fod y bwrdd iechyd wedi dweud na fydd newid yn y gwasanaeth ond rydan ni'n gwybod nad ydi hynny'n wir ac yn y tymor hir dirywio wnaiff y gwasanaeth yng Ngherrigydrudion. 
"Beth sy'n mynd i ddigwydd wedyn yw y bydd pobl yn mynd i'r feddygfa yn Llanrwst, Rhuthun a'r Bala a chau fuasai'r feddygfa yn y diwedd." 
Pe bai'n cau, meddai, byddai'n "ergyd arall i gefn gwlad". 
"Rydyn ni'n gweld pob dim yn cau yng nghefn gwlad ac felly mae hon yn frwydr dros gadw cefn gwlad yn fyw ar gyfer y dyfodol." 
Cytundeb 
Dywedodd Wyn Thomas o Fwrdd Iechyd Conwy fod partneriaeth y meddygon yng Ngerrigydrudion wedi dod i ben. 
"Roedd yn glir i'r ddau feddyg yr adeg honno os buasai eu partneriaeth yn dod i ben, y buasai'r cytundeb rhyngddon ni a'r meddygon yn dod i ben ac y buasen ni'n hysbysebu'r swydd neu'r gwasanaeth yng Ngherrigydrudion a gweld beth fyddai'n dod o hynny. 
"Beth sy'n cael ei argymell yw y bydd y practis newydd efo dau leoliad, un yng Ngherrigydrudion a'r llall yng Nghorwen. 
"Yn y cytundeb bydd yn glir fod rhaid cadw'r gwasanaeth yng Ngherrig yr un oriau, cadw'r fferyllfa'n agored a rhedeg gwasanaethau eang o'r pentref. 
"Os buasai hyn yn dod i ben, mae'r cytundeb wedi ei dorri." 
Dywedodd mai'r unig wahaniaeth i'r trigolion oedd y byddai "meddygon sydd yno yn rhai gwahanol i'r rhai oedd yno efallai dros y misoedd diwethaf". 
