Во Кина има повеќе корисници на интернет отколку на кое било друго место во светот, освен Соединетите држави. 
Според последните податоци, преку 100 милиони Кинези се вклучени на светската компјутерска мрежа. 
Но, исто така таму се забележува и негативната страна на „сурфањето". 
Нашиот известувачот од Пекинг, Даниел Грифитс ја посети првата клиника на зависници од интернет во Кина.
Интернетот молскавично ја освојува Кина. 
Милиони луѓе се приклучуваат и интернет-кафеата се поисполнети од кога било досега. 
Порастот на личната заработувачка значи дека се повеќе купуваат компјутери и се претплаќаат на интернет. 
Повеќето се млади, кои ја користат мрежата за разговор или играње компјутерски игри. 
Но ваквиот бум го покажува и грдото лице - дваесет и едногодишниот Ванг Ји Минг признава дека е зависник. 
Секој ден тој останувал на интернет со часови, често без храна и спиење. 
Сега се лекува во првата интернет-клиника, сместена во ниска зграда во централен Пекинг. 
Нејзините пациенти се главно млади мажи - главната социјална група зафатена со проблемот и сите тие ја раскажуваат истата приказна: како зависноста од интернетот им го уништила животот. 
Клиниката е дел од поголем центар за лекување зависности, како алкохолизмот и наркоманијата. 
Зависниците од интернет имаат двонеделна терапија, која вклучува медицински и психолошки третман и секојдневно вежбање во теретана. 
Поради порастот на пациентите, клиниката в година ќе се прошири со двесте нови кревети, а слични центри ќе се отворат и во другите големи градови. 
Останува загриженоста дали двонеделната терапија е доволна за одвикнување од зависноста. 
Еден пациент што се подготвува да ја напушти клиниката, напиша песна за покајувањето. 
Тој и останатите пациенти знаат дека третманот што го добиле е само почеток и оти вистинската проба следи со враќањето во надворешниот свет. 
Со милиони Кинези клучени во мрежата секој ден, многу е веројатно дека првата интернет-клиника во земјата ќе има полни раце работа.
