
EEN oggend in 1913 het 'n groot koevert, oortrek van Indiese posseëls, by die Engelse wiskundige G.H. Hardy van Trinity College in Cambridge aangekom. Dit het 'n manuskrip van tien bladsye van wiskundige bewerings en formules bevat, almal sonder bewys.
Sommige was bekende feite, maar ander was vir Hardy heeltemal onbekend. Die meegaande brief het begin met die woorde: "I beg to introduce myself to you as a clerk in the Accounts Department of the Port Trust Office at Madras on a salary of only  20 per annum. I am now about 23 years of age. I have had no university education . . . "
Daarmee het Srinivasa Ramanujan homself aan die wêreld voorgestel.
Wiskunde op eie stoom 
Aanvanklik was Hardy nie deur die brief beïndruk nie, want dit het vir hom soos die werk van 'n eksentrieke amateur gelyk. Maar algaande het hy tog daaroor begin wonder. Met die hulp van sy kollega J.E. Littlewood het hulle tot die slotsom gekom dat dit die werk van 'n baie onortodokse en selfopgeleide persoon met uitsonderlike insig moes wees. Hardy sou Ramanujan later met groot wiskundiges soos Leonhard Euler en Karl Jacobi vergelyk.
Hierdie arm, jong Hindoe van Madras het in algehele wiskundige afsondering en op eie stoom gedeeltes van die wiskunde van Euler, Gauss, Riemann en Landau herontdek en verder ontwikkel. Die omvang en aard van sy kennis was merkwaardig, sowel ten opsigte van wat hy alles geweet het, as die gapings in sy kennis.
Sy enigste blootstelling aan na-skoolse wiskunde gedurende sy vormingsjare in Indië was 'n ontoereikende boek van George Carr van 1880. Die boek het net uit 'n lys van probleme bestaan, sonder bespreking of bewyse daarvan, ten einde Cambridge-studente mee af te rig om die gevreesde Tripos-eksamen te skryf.
Vertrek na heidenland 
Ramanujan het die boek in sy eensaamheid verslind en al die probleme op 15-jarige ouderdom bemeester.
Hardy het alles moontlik gedoen om Ramanujan na Cambridge te bring. As toegewyde Hindoe moes Ramanujan eers van sy konserwatiewe familie en die dorpsgodin Namagiri toestemming verkry om na 'n heidenland te vertrek.
Nadat allerlei struikelblokke uit die weg geruim is, het Ramanujan in April 1914 in Engeland aangekom. Hoewel hy moeilik by die vreemde kultuur aangepas het, het sy blootstelling aan moderne wiskunde meer as vergoed vir die ongemaklike kleredrag en koue wat hy moes verduur. Onder Hardy se vleuels het Ramanujan uitnemende werk gelewer.
Die taak is aan Littlewood opgedra om Ramanujan 'n formeler agtergrond in wiskunde te probeer gee, maar tydens hul ontmoetings het soveel nuwe gedagtes by die begeesterde Ramanujan opgeborrel dat Littlewood telkens met 'n stortvloed van oorspronklike idees gekonfronteer is. 
Dit was prakties onmoontlik om hom enigiets op die tradisionele manier te leer. Ongelukkig het Ramanujan die res van sy lewe die styl van Carr se boek gevolg. Hy het sy resultate in drie groot notaboeke, wat hy orals met hom saamgeneem het, sonder bewys of kommentaar opgeteken. Moontlik moes hy in Indië vanweë sy omstandighede bewerkings op 'n lei doen, en hy was gewoond om slegs die uiteindelike resultaat op papier neer te skryf. In die tydperk voor sy vertrek na Engeland het hy reeds 3 542 stellings opgeteken.
Die godin Namagiri 
Dit is soms moeilik om te weet hoe hy by 'n resultaat uitgekom het, want die begrip "bewys" was vir hom vreemd. Sy verklaring was dikwels dat die godin Namagiri dit aan hom geopenbaar het. Dit was asof 'n mengsel van bekende feite, induksie, innerlike beredenering en intuïsie vir hom sekerheid gegee het, sonder dat hy altyd 'n samehangende verduideliking daarvan kon gee. As hy oor 'n stuk wiskunde tevrede gevoel het, het hy hom nie verder daarmee bemoei nie, en sy aandag elders gewend.
Ramanujan het fundamentele bydraes tot die breë gebied van getalleteorie gelewer; sy werk oor partisies, voortgesette breuke en modulêre vorms was skitterend. Sy resultate vorm vandag die grondslag van dele van statistiese fisika en waarskynlikheidsleer.
Onder Hardy se versigtige invloed het Ramanujan nie te veel tyd aan Riemann se hipotese bestee nie. Miskien was dit goed dat hy betyds in meer produktiewe terreine ingelei is, maar ons sal nooit weet of hy dalk die vermoë gehad het om hierdie beroemde probleem op te los nie.
Kort ná sy aankoms in Cambridge het die Eerste Wêreldoorlog uitgebreek. In oorlogstoestande was die vegetariese voedsel waarvan hy as ortodokse Brahmaan afhanklik was, nie altyd in Engeland verkrygbaar nie en sy gesondheid het agteruitgegaan. Hy is verskeie keer in hospitale vir tering behandel.
By geleentheid het Hardy 'n baie siek Ramanujan in die hospitaal besoek. Hardy het die opmerking gemaak dat die taxi wat hom gebring het, die oninteressante nommer 1729 gehad het. Nee, het Ramanujan geprotesteer, dit is 'n baie interessante getal: Dit is die kleinste heelgetal wat op verskillende maniere as die som van twee derdemagte geskryf kan word. (Inderdaad, 1 729 = 93 + 103 = 13 + 123.) 
Ramanujan se intieme kennis van getalle was verstommend. 
Hy het in 1919 na Indië teruggekeer sodat hy in 'n warmer klimaat kon aansterk, maar is op 26 April 1920 in die ouderdom van 32 jaar op die dorpie Kumbakonam in die Tanjore-distrik van Madras (onlangs hernoem Chennai) oorlede.
In 1977 het Bruce Berndt van die Universiteit van Illinois en verskeie medewerkers Ramanujan se geskrifte sistematies begin ontsyfer. 
Die sesde boek in die reeks het vanjaar by die uitgewer Springer verskyn, en minstens nóg twee boeke word in die vooruitsig gestel.
Dr. Muller is aan die departement wiskunde van die Universiteit van Stellenbosch verbonde.
