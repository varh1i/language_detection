Dalka Koonfur Africa, madaxwayne ku xigeenkii hore Jacob Zuma, ayaa saaran makamad, iyadoo lagu soo eedeeyay musuqmaasuq.
Dacwadiisa, ayaa sababta kala qaybsanaan wayn gudaha xisbiga talada haya ee ANC, iyadoo Mr Zuma uu wali yahay mid ka mid ah siyaasiyiinta ugu caansan dalka Koonfur Africa.
Boqolaal taageerayaashiisa ah, ayaa isku uruursaday bannaanka maxkamadda magaalada Durban, halkaasi oo uu warkan ka soo diray Jsutin Pearce.
Jacob Zuma, wuxuu yimid dhismaha maxkamadda iyadoo la galbinayo, waxaana salaamay boqolaal taageerayaashiisa ah oo taagnaa bannaanka darbiga dhismaha maxkamadda ku hareeraysnaa.
Wuxuu toos u galay maxkamadda si uu u dhagaysto dacwadaha loo haysto ee musuqmaasuqa la xiriira, inta badan wuxuu muujiyay wanaag.
Dadku waxay ku dhawaaqayay magaciisa Jacob Zuma oo watayna hal ku dhegyo ay ka mid yihiin "Zuma ma heli doono xukun cadaalad ah", waxaana markii dambe ay caro ka dhalatay markii dadkan oo ku buuqayay bannaanka maxkamadda ay dab qabadsiiyeen funaanad uu ku sawiran yahay wajiga madaxwayne Thabo Mbeki.
Waxay arrintaasi muujinaysaa sida eedaha loo haysto madaxwayne ku xigeenkii hore oo fal dambiyeed ahaa ay isugu rogeen siyaasad.
Dadka aan ka faa'iidin siyaasadda dhaqaalaha dowladda, waxay taageerayaan Mr Zuma oo ay u arkaan in shirqool loo maleegay.
Booliiska, ayaa hadda dib u celiyay dadka oo dhowr mitir ka fogeeyay darbiga maxkamadda, gaar ahaan goobta la filayo in uu dadka kala hadlo marka uu ka soo baxo maxkamadda.
