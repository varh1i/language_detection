अमरीका में नागरिक अधिकारों का मान्यता का रास्ता दिखाने वाली महिला रोज़ा पार्क्स का 92 की आयु में निधन हो गया है.
1955 में उनकी शुरू की गई मुहिम ने नागरिक अधिकारों का जो आंदोलन छेड़ा उसने अमरीका में आधुनिक युग के नागरिक अधिकारों की तस्वीर ही बदलकर रख दी.
रोज़ा पार्क्स के वकील ने कहा कि मिशिगन में उनके घर में ही उन्होंने अंतिम साँस ली. 
रोज़ा पार्क्स ने एक बस में एक गोरे आदमी के लिए सीट से उठने से इनकार कर दिया जिसके बाद तो काले लोगों ने अपने नागरिक अधिकारों की माँग करते हुए बसों का बहिष्कार ही शुरू कर दिया था.
इस आंदोलन की वजह से अमरीका की परिवहन व्यवस्था पर बुरा असर पड़ा और इसी का नतीजा था - 1964 का नागरिक अधिकार अधिनियम जिसके तहत नस्ल के आधार पर भेदभाव को ग़ैरक़ानूनी बना दिया गया.
'मेरा अधिकार है'
रोज़ा पार्क्स की उम्र तब 42 साल की थी जब उन्होंने इतिहास बना दिया था.
1955 में एक दिसंबर को वह मोंटगोमरी में एक बस में सफ़र कर रही थीं कि एक गोरे आदमी ने उनसे सीट छोड़ देने को कहा.
रोज़ा पार्क्स ने उस गोरे आदमी के लिए सीट छोड़ने के इनकार कर दिया. यह उन नियमों का उल्लंघन था जिनके अनुसार काले लोगों को गोरे आदमियों के लिए सीट छोड़ना ज़रूरी था.
रोज़ा पार्क्स को इस जुर्रत पर गिरफ़्तार कर लिया गया और उन पर उस समय 14 डॉलर का जुर्माना किया गया.
उनकी गिरफ़्तारी ने काले लोगों में असंतोष को जन्म दे दिया और उन्होंने बसों का जो बहिष्कार शुरू किया वह 381 दिनों तक चला.
इस बहिष्कार का नेतृत्व मार्टिन लूथर किंग जूनियर ने किया था. उन्हें बाद में इस आंदोलन के लिए शांति का नोबेल पुरस्कार दिया गया था.
रोज़ा पार्क्स को अपनी नौकरी से हाथ धोना पड़ा और उन्हें जान से मारने की धमकियाँ भी मिलीं जिनको देखते हुए वह अपने पति रेमंड के साथ डेट्रोइट चली गईं. वहाँ जाकर उन्होंने डेमोक्रेटिक कांग्रेसियों के दफ़्तर में काम किया.
1992 में रोज़ा पार्क्स ने कहा था, "अपनी सीट छोड़ खड़ा होने से इनकार करने के पीछे मेरी यह मान्यता थी कि मुझे भी किसी अन्य यात्री की ही तरह बर्ताव मिलने का अधिकार है. हमारे साथ वह व्यवहार काफ़ी लंबे समय से होता आया था."
रोज़ा पार्क्स को 1996 में राष्ट्रपति के मैडल ऑफ़ फ्रीडम से सम्मानित किया गया था और उसके तीन साल बाद राष्ट्र के सबसे बड़े नागरिक सम्मान कांग्रेसनल गोल्ड मैडल से भी सम्मानित किया गया.
