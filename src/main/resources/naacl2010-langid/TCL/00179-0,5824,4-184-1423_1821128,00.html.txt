
IS 'n taalstryd in Suid-Afrika wys, gegewe die werklikhede van die land, die resente geskiedenis en die gevoelighede aan alle kante? Is die taalstryders nie maar net 'n groep middeljarige, wit Afrikanermans wat die verlies van die mag nie kan verkrop nie?
Dié vraag lê sentraal in die hernude debat oor Afrikaans en die Universiteit van Stellenbosch. Dit lê ook sentraal in die breë debat tussen die wit en bruin Afrikaanse taalgemeenskap oor hul taal en plek in die land.
Die vraag is hoe taal benader moet word. Breedweg gesproke is twee benaderings moontlik: Dit kan as 'n saak van régte beskou word, een wat saamhang met identiteit en emosie, of dit kan deel vorm van die ekonomiese opheffing van agtergestelde Afrikaanssprekende mense.
Dikwels is daar ook 'n karikatuur by die teenpartye oor die opponerende houdings. Vir die een groep (met sowel wit as bruin eksponente) moet die Afrikaners, wat hul bruin taalgenote nog maar betreklik kort gelede verdruk het, maar liefs hul mond hou. Vir sover hulle iets regkry, beduiwel hulle eerder die saak van Afrikaans.
By die ander groep word eersgenoemdes soms as taalverraaiers, as vyande van Afrikaans, beskou.
Dis tragies. Want die waarheid is dat die een benadering nie meer reg as die ander is nie; álbei is reg. Daar is geen keuse tussen die twee nie; dis twee kante van dieselfde munt.
Kom ons ontleed dit.
Die bruin standpunt, as 'n mens dit so kan noem, is volkome korrek. Dr. Christa van Louw het op 'n keer, baie treffend, gesê daar is mense wat kla oor die gebrek aan Afrikaans op 'n pakkie borrie, maar hulle vergeet dat ?ander mense nie eens kan lees wat op die pakkie staan nie.
Taal is inderdaad 'n instrument van emansipasie, en dis iets wat die regerende ANC, met sy onkritiese aanbidding van alles wat Brits en Engels is, nie verstaan nie. Arm mense, of hulle nou Afrikaans, Xhosa of Pedi is, is nie Engels voldoende magtig om behoorlik in die moderne (feitlik eentalig-Engelse) kapitalistiese ekonomie te funksioneer nie.
Hulle kan nie behoorlik verstaan wanneer die owerheid met hulle kommunikeer nie. Hulle kan nie behoorlik verstaan wat hulle lees nie - of dit nou koerante of kontrakte is.
Hulle is in groot mate hulpeloos. En solank hulle nie in hul eie taal bemagtig word nie, sal hulle sosiaal-ekonomies ontmagtig bly.
Dit is 'n verskynsel wat wêreldwyd voorkom, van Latyns-Amerika, waar die Indiane nie die mas in 'n Spaanssprekende omgewing kan opkom nie, tot in België, waar die Vlaminge in die 19de eeu ernstige probleme in 'n Frans oorheerste land ondervind het.
Dit was 'n eeu gelede ook die geval met die Afrikaners in Suid-Afrika. In 1911 het genl. J.B.M. Hertzog byvoorbeeld die groeiende armblanke-vraagstuk daaraan toegeskryf dat Afrikaners "worden geweerd uit betrekkingen waarop ze aanspraak konden maken . . . omdat ze juist niet zo vlot Engels kennen en omdat enkel kennis van Engels wordt gevergd".
Waar is die prinsipiële verskil tussen Hertzog en Van Louw?
Afrikaans is inderdaad iets emosioneels. Dit is deel van elke Afrikaanssprekende se identiteit, of hy dit nou wil weet of nie.
Wat die saak kompliseer, is dat Afrikaans 'n eeu gelede, toe die Afrikaners politiek, sosiaal-ekonomies en kultureel ná die Anglo-Boereoorlog plat op die grond was, die een oorkoepelende anker was wat gekeer het dat die Afrikanervolk verdwyn. Dit het onlosmaaklik deel van die Afrikaner-nasionalisme geword.
Dat baie bruines niks daarvan wil weet nie, is - gesien die geskiedenis - nie verwonderlik nie. Die Afrikaner-nasionaliste het hulle, om dit sag te stel, baie stief behandel.
Maar dit wil nie sê dat hulle, objektief beskou, hier reg het nie. 'n Taalstryd, al het dit onafwendbaar elemente van die Afrikaner-nasionalisme, sal op die duur ook in die bruines se belang wees.
Die ander voorbeelde wat hierbo genoem is, het geïllustreer dat haas geen taalstryd sonder 'n sterk sosiaal-ekonomiese emansipasiemotief plaasgevind het nie. Waarom sou die nasionalistiese en sosiaal-ekonomiese motief dan in dié geval nie met mekaar versoen kon word nie?
Maar daar is meer. Feit is dat die taalstryd, nasionalisties ofte nie, gewen moet word as die sosiaal-ekonomiese opheffing deur middel van die taal 'n werklikheid moet word.
Dit beteken dat die bruin taalbewuste intellektuele hul aversie van die begrip taalstryd sal moet oorwin. 
Hulle sal die stryd met die ANC moet aanbind, want hy is die groot struikelblok. Hulle - en die wittes wat hulself met hul skuldige gewetes laat verlam - sal moet insien dat 'n taalstryd vir Afrikaans op Stellenbosch en elders by slegs 'n klein groepie Afrikaners saamhang met 'n nostalgie na die mag.
Andersyds beteken dit natuurlik dat die Afrikaner-taalstryders versigtig moet wees om nie die indruk van 'n neo-apartheidstryd te wek nie.
Of 'n mens daarvan hou of nie, alle Afrikaanssprekendes, ook dié wat so graag die taalstryders uitskel, is in dieselfde bootjie. 
* Leopold Scholtz is adjunkredakteur van Die Burger. Dié stuk is egter sy eie mening. 
