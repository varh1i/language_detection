
Hinamon kahapon ng isang mambabatas si First Gentleman Jose Miguel Arroyo na humarap sa imbestigasyon ng Senado kung totoong hindi ito sangkot sa bilihan ng boto sa Mindanao noong 2004 presidential elections.
Ito ang naging sagot ni Senate minority leader Aquilino Pimentel Jr. matapos na itanggi ng First Gentleman ang rebelasyon ng dalawang political operatives na ito ang mastermind sa palsipikasyon ng certificates of canvass at election returns sa Lanao del Sur upang mapalabas na nanalo si Pangulong Gloria Arroyo sa mas popular na kandidatong si Fernando Poe Jr.
Ani Pimentel, kailangan ding sagutin ni Mr. Arroyo ang bintang ni retired Brig. Gen. Francisco Gudani na nagdala ito ng P500 milyon sa Mindanao sa pamamagitan ng dalawang biyahe ng helicopter patungong Lanao upang may ipantapal sa election at military officials na sangkot sa pandaraya ng eleksyon.
Ayon sa senador, dapat umanong samantalahin ni Sen. Rodolfo Biazon ang pagkakataon upang padalhan ng imbestigasyon si FG Arroyo na dumalo sa imbestigayson ng Senate committee on national defense and security.
Natigil ang imbestigasyon ng komite ni Biazon matapos na ipalabas ng Malacañang ang Executive Order 464 na nagbabawal sa cabinet officials at uniformed men na dumalo sa congressional hearings kung walang basbas ni Pangulong Arroyo.
Samantala, sinabi ni presidential spokesman Ignacio Bunye na hindi umano dapat lagyan ng kulay pulitika ang pagdating sa bansa ng First Gentleman.
Nais lamang umano ni G. Arroyo na mabisita ang yumaong mga mahal sa buhay ngayong Araw ng mga Patay.
Itinanggi rin ni Bunye na walang kinalaman sa pag-uwi ni FG sa bansa ang pag-ayos sa kaso ni dating Justice Sec. Nani Perez.
Kaugnay nito, posibleng masimulan na ngayong linggong ito ang pre-trial investigation ng AFP laban kina B/Gen. Francisco Gudani at Lt. Col. Alexander Balutan.
