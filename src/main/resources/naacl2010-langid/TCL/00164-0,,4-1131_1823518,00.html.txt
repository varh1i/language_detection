
PORT ELIZABETH. - Ondanks veiligheidshekke en geëlektrifiseerde heinings het meenthuiskomplekse hier inbrekers se teiken geword.
Dít volgens mnr. Monty Montgomery, bedryfsbestuurder van die sekerheidsmaatskappy Atlas in die Baai. Hy het gesê daar is die afgelope twee weke vier maal by komplekse in dieselfde straat in Somerstrand ingebreek.
Een geval was verlede week terwyl 'n vrou alleen tuis was. Volgens Montgomery het die inwoner van 'n meenthuiskompleks in Winchesterweg Donderdag vroegoggend wakker geword met 'n inbreker bo-op haar en nog drie booswigte in die huis. Hy het glo oor haar gestrek om haar selfoon te steel. 
Die inbrekers het vermoedelik toegang gekry deur 'n skuifdeur oop te dwing. Van hulle is later deur sekerheidsbeamptes aangekeer en na die polisie gebring.
Slagoffers van inbrake in die Winchesterweg-meenthuise vergader eersdaags oor dié probleem. Volgens Montgomery loop Humewood, Forest Hill, Somerstrand en Walmer die meeste onder die meenthuisinbrake deur.
"Niemand slaap meer ordentlik nie. Ons lê wakker en wag om voetstappe te hoor of wonder hoekom iemand se hond blaf. Ons en ons kinders is gespanne. Ons lewe is nie meer normaal nie. Is dit die manier waarop ons van nou af sal moet leef?" het 'n bekommerde inwoner hieroor gesê. - (Yolandé Hayward)
