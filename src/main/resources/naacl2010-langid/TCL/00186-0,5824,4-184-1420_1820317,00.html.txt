
OM in die voetspore van wie ook al, held, avonturier, rampokker, heilige, te wil volg, is 'n ou-ou obsessie.
Ek kry 'n gesellige splinternuwe boekie van so 'n tog op die spoor van Simon van der Stel. 
Presies 300 jaar ná sy veeleisende tog na die Koperberg by die huidige Springbok in 1685 het 'n span geesdriftiges uit Stellenbosch die tog herhaal.
Die koerante en televisie was destyds baie ingenome met die skouspelagtige spore-tog. Een van die redes, glo ek, ('n bietjie skunnig), was seker dat die moderne span die tog in volle kostuum, pruike en al, aangepak het.
Wat nou, 20 jaar later, lekker is, is om die Tog (met 'n hoofletter in die boek aangedui) so te herleef: Van der Stel het die tog in vier maande afgelê, die 1985-ers in 23 dae. 
Waar Van der Stel vreeslike gevare moes trotseer soos wilde diere - tot renosters - en oor die onherbergsame Kamieskroonberge moes beur (voor hom kon arme Oloff Bergh dit nie eens regkry nie), het die moderne Tog-ryers slegs die gevare ervaar van harde grond onder tentseile, lyfwas uit plastiekkomme en die arme perde moes dikwels lang ente op die teerpad aflê.
Gelukkig, so verneem ek uit die boek, was die proviand nooit te kort nie. Van der Stel het vir die pot geskiet (en die Tog-ryers met kommandeur en al het by die Heerenlogement weer so 'n skietery voorgestel - die keer met bevrore hase). Die moderne span was oorval met vleis vir lekker vure, en daarby borge en ander welwillendes se produkte soos van die Brandewynstigting, wynplase soos Simonsig en selfs Coca-Cola, nogal.
In die prettige gees van die moderne tog is die brandewyn "slangserum" genoem en het dit allerlei gevare en siektes verhelp.
Die Tog se ontstaansgeskiedenis was self avontuurlik. Wat aanvanklik 'n lekker idee was, het metterwyl 'n yslike produksie geword met logistieke uitdagings wat valer siele sou uitknikker. 
Maar nie vir Willie Visagie, die befaamde "koetsman" en amateurgeskiedkundige asook wynboer, nie en ook nie vir Willem Lubbe, Stellenbosse sakeman en geskiedenisgeesdriftige, nie. Hy het ook die dorp se jaarlikse kommandeur Simon van der Stel voorgestel tydens die Stellenbosch-vierings.
Hulle wou en het die Tog in die spore van Simon van der Stel bedink en uitgewerk en Visagie het die koets volgens korrektheid ontwerp en laat maak; die kostuums is gemaak, die buite-ruiters is gewerf en afgerig en so ook die perde wat die koets sou trek. En Pieter Bredenkamp,'n kunstenaar en skrywer, is as Hendrik Claudius, die dagboekhouer, aangestel. (Lubbe het help dagboek hou hoewel Van der Stel dit nie gedoen het nie.)
Met die oorspronklike Dagh Register van Van der Stel byderhand en 'n aansienlike klomp navorsing onder die knie, het die Tog op 4 Oktober 1985 op die epiese reis vertrek. Van der Stel self het van die VOC opdrag gekry om binne vier maande sy tog af te lê, maar ook langs die pad goeie vriende te maak met die Khoi-stamme.
Dit was juis op grond van die koper wat die Khoi-handelaars na die kasteel gebring het, wat Van der Stel (om watter verskuilde redes ook) self laat besluit het om die bron van die kopererts te gaan soek.
Die moderne Tog-gangers het nie die goeie vriendskap van Khoi-stamme soos die Amacqua nodig gehad nie, maar het wel langs die pad ongekende belangstelling en vriendskap van wit sowel as bruin inwoners gevind met vlae, partytjies en selfs danse.
Wat 'n jolige manier om die geskiedenis te beleef!
Die boek Op die spore van Simon van der Stel is deur Visagie en die gedugte VOC-kenner en argivaris Francois Verster geskryf, met onder meer aanhalings uit die Dagh Register en ook interessante etimologiese inligting (die dorp Garies is van die Khoi-woord "gris", wat "gras" beteken). Ek het lekker gelees en foto's gekyk. Die boek kos R150 en is by die Johan Coetzee-galery op Stellenbosch te kry. 
meiring@lando.co.za
Stellenbosch
20 Oktober 2005
