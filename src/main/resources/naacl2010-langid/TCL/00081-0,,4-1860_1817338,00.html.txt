"Wetenskap moet begin met mites en met die kritiek op mites," het die wetenskapfilosoof Karl Popper die doel van wetenskaplike aktiwiteit opgesom. 
AFGESIEN van die mites waarin mense glo en wat deur die eeue deur wetenskaplikes hul bygelowige krag ontneem is en steeds word, word die wetenskap ongelukkig ook self deur 'n mite of twee geteister. 
Een hiervan is die wyse waarop vroue dikwels tweederangse status toegeken is en word deur hul manlike wetenskaplike eweknieë. Hierdie ingesteldheid het daartoe gelei dat vroue-wetenskaplikes nie altyd die erkenning gekry het wat hulle toekom nie. 'n Mite het so posgevat dat vroue nie die wetenskap en tegnologie as loopbaan moet kies nie, dat dit 'n wêreld is wat uitsluitlik vir mans gereserveer is.
In hierdie oorsig laat ek dus vir 'n verandering die klem val op die werk van uitmuntende vroue wat die mens se kennis deur hul vindingrykheid en briljante vernuf die afgelope 90 jaar verryk het. Dit is nie bloot toevallig dat die vroue wat hier belig word, ook hul kwota van onreg en gebrek aan erkenning aan die hand van hul manlike wetenskaplike kollegas beleef het en dat Nobelpryse en ander toekennings wat hulle verdien het, ongelukkig en miskien juis as gevolg van die mite rondom die vrou in die wetenskap hulle ontsê is.
IN sy hoogs leesbare boek, Big Bang, vertel die Britse fisikus Simon Singh van die werk van die direkteur van die Harvard College-observatorium, Edward Pickering, wat sedert 1877 'n omvattende program van stapel gestuur het om die hemelruim fotografies op film vas te lê. 
Pickering was so gefrustreerd met die onnoukeurigheid van die mans wat die werk moes doen, dat hy almal in die pad gesteek en smalend gesê het sy Skotse bediende, Williamina Fleming, kan die werk beter doen.
Hy het Fleming aangestel en saam met die groep vroulike "rekenaars" moes hulle data van die foto's oes sodat manlike astronome dit later kon ontleed, maar dit was nie lank voordat die vroue hul eie wetenskaplike gevolgtrekkings gemaak het nie, skryf Singh.
So het Annie Jump Cannon (1863-1941) tussen 1911 en 1915 (die geboortejaar van Die Burger) ongeveer 5 000 sterre per maand gekatalogiseer en die helderheid, plek en kleur van elkeen bereken. "Sy het haar praktiese ervaring gebruik om 'n belangrike bydrae tot die stelsel van sterreklassifikasie te lewer, en die sterre in sewe klasse ingedeel (O, B, A, F, G, K, M)."
Cannon het in 1925 die eerste vrou geword wat 'n eredoktorsgraad aan Oxford behaal het en in 1931 is sy ingesluit in die lys van die twaalf grootste Amerikaanse vroue en het sy ook die eerste vrou geword wat die Draper- goue medalje van die Amerikaanse nasionale akademie vir wetenskappe ontvang het.
DIE vrou wat egter die meeste roem vir Pickering se span gebring het, was Henrietta Leavitt (1868-1921), wat as jong kind weens meningitis doof geraak het. Deur haar studies van die Harvard-sterrewag se foto's het Leavitt "astronome in staat gestel om die afstand na sterrewolke (nebulae) te bepaal, en haar ontdekking sou die kosmologie dekades lank daarna beïnvloed", volgens Singh. Sy het meer as 2 400 veranderlike sterre ontdek, ongeveer die helfte van die bekende sterre van haar tyd, asook vier novae (sterre wat met 9 tot 13 magnitudes verhelder).
In 1912 het Leavitt deur haar navorsing oor die Klein Magellaanse sterrewolk die periode-luminositeitswet geformuleer wat die helderheid van 'n Cepheïed-veranderlike ster verbind het met die ster se periode van variasie: hoe helderder 'n Cepheïed is, hoe langer is die periode tussen die pieke in helderheid. Haar ontdekking het astronome vir die eerste keer in staat gestel om die relatiewe afstande van Cepheïede van die Aarde te bepaal.
Toe 'n lid van die Koninklike Sweedse Akademie vir Wetenskappe wat die Nobelpryse toeken, die proses in 1924 begin het om haar vir die fisikaprys te benoem, moes hy vasstel sy is reeds drie jaar tevore in die ouderdom van 53 oorlede.
"ONGETWYFELD die briljantste Ph.D.-proefskrif wat ooit in die astronomie geskryf is," het die studieleier Henry Norris Russell oor sy jong Britse student Cecilia Payne (1900-1980) se ontleding van die samestelling van hemelligame en spesifiek die son geskryf. 
Payne het haar leerlingskap in en belangstelling vir die astronomie en fisika by Arthur Eddington aan die Cambridge-universiteit ondergaan, maar weens die seksisme van die stelsel waarvolgens vroue nie die hoogste sport aan Cambridge kon bereik nie, het Payne, op aanbeveling van Eddington, na 'n ander Cambridge oor die Atlantiese oseaan geskuif. Sy is as doktorale student aanvaar by die Harvard College-sterrewag waar sy in haar navorsing 'n omwenteling in die denke oor die samestelling van sterre veroorsaak het.
Voor Payne se spektroskopiese ontledings het astronome vas geglo die son se massa bestaan meer as 70% uit yster, maar Payne se navorsing het getoon dat die totale massa van die son ongeveer 71% waterstof is, 27,1% helium en net 0,014% yster. 
Owen Gingerich van die Harvard Smithsonian-sentrum vir astrofisika skryf dat 'n kort hoofstuk in haar proefskrif met die titel "The Relative Abundance of the Elements" 'n tikkende tydbom bevat het. "Dit is die uiters hoë teenwoordigheid van waterstof en helium wat in sekere aannames van die ontledings gevind is."
"Al weet ons vandag dat hierdie hoë teenwoordigheid werklik is, het dit destyds 'n klaarblyklike teenstrydigheid oor die aanvaarde homogeneïteit van die sonnestelsel bevat. Per slot van sake, as die Aarde as 'n geheel ontleed word, moet dit hoofsaaklik uit yster bestaan om sy hoë digtheid te verklaar en dit word ondersteun deur die feit dat meteoriete hoofsaaklik yster is en ook deur die voorkoms van die son se spektrum, wat meer lyne yster bevat as enige ander element. Die baie belangrike beginsel van die eenvormigheid van die natuur was op die spel.
"En soos Cecilia self in haar tesis geargumenteer het, 'as die Aarde sy oorsprong in die oppervlaklae van die son gehad het, moet die persentasiesamestelling van die hele Aarde met die samestelling van die son- (en dus met 'n tipiese sterre-)atmosfeer ooreenkom'. Dus het sy in haar finale tabel van samestellings waterstof en helium uitgelaat," skryf Gingerich.
Dit het Payne onder druk van Russell gedoen. Gingerich het jare later toe sy reeds lankal korrek bewys is, aan Payne gevra hoekom sy haar belangrike bevinding oor die bestanddele waterstof en helium in die son uit haar proefskrif uitgelaat het. "Probably Henry Norris Russell talked me out of it," het sy geantwoord. Die brief waarin Russell dit gedoen het, het Gingerich in die argief van Princeton gevind. Die datum van wat hy die "the smoking gun letter" genoem het, was 14 Januarie 1925, ongeveer tien dae nadat sy Russell oor haar proefskrif se bevindings in Washington ontmoet het. Daarin skryf Russell: "There remains one very much more serious discrepancy, namely, that for hydrogen, helium and oxygen. Here I am convinced that there is something seriously wrong with the present theory. It is clearly impossible that hydrogen should be a million times more abundant than the metals."
Russell was verkeerd, Payne reg, maar sy invloed oor navorsingsgeld en aanstellings aan die Amerikaanse ooskus het haar gedwing om die volgende sin in haar proefskrif te plaas: "The enormous abundance (of hydrogen) . . . is almost certainly not real." Lesers kan gerus David Bodanis se aangrypende blik oor hierdie wetenskaplike verskil tussen die twee in sy boek E=mc&sup2; - A Biography of the World's Most Famous Equation volg.
Vandag is Payne steeds 'n ongekende profeet wie se naam nie in bekende wetenskapensiklopedieë verskyn nie, al het haar bevindings dit moontlik gemaak dat Einstein se teorie van E=mc&sup2; nou lig kon werp op die samestelling van die son.
"ONS Madame Curie," het Einstein verwys na Lise Meitner (1878-1968), 'n Oostenrykse fisikus wat saam met Otto Frisch die teoretiese interpretasie gebied het vir Otto Hahn se ontdekking van die splyting van swaar atoomkerns. Meitner het byna 30 jaar saam met Hahn aan die Universiteit van Berlyn gewerk, maar moes as Jodin vlug toe Duitsland Oostenryk ingeval het. Vandag is daar genoeg bewyse dat Hahn 'n direkte invloed gehad het op die verwydering van Meitner uit die personeel van die Kaiser Wilhelm Instituut vir Chemie.
Volgens István Hargittai, skrywer van The Road to Stockholm - Nobel Prizes, Science, and Scientists, is die feit dat Meitner nie die Nobelprys gewen het nie, 'n voorbeeld par excellence van hoe die Nobelprys 'n instrument kan word om die geskiedenis te herskryf. "Meitner was 'n gelyke vennoot van Hahn oor baie jare en die interpretasie van kernsplyting deur Meitner en Frisch was van deurslaggewende belang om die implikasies van die ontdekking te erken."
Meitner is sedert 1924 herhaaldelik saam met Hahn benoem vir die Nobelprys vir hul werk oor radioaktiwiteit. Sy is egter op ander gebiede beloon, soos die Enrico Fermi-prys in 1966 en die feit dat die element met die atomiese nommer 109 vandag bekend staan as meitnerium, " 'n meer unieke onderskeiding as die Nobelprys," skryf Hargittai. Hy wys ook daarop dat daar steeds 'n intense herskrywingsproses by die Koninklike Sweedse Akademie vir Wetenskappe plaasvind en dat dit 'n medalje uitgereik het wat haar vereer het. Verder is sy ook as 'n lid van die Akademie verkies, slegs die tweede vrou wat hierdie eer ontvang het.
ROSALIND FRANKLIN (1920-1958) word die Sylvia Plath van molekulêre biologie genoem. En 45 jaar ná haar dood, is sy in die oë van die feministiese beweging " 'n genie wie se gawes opgeoffer is in belang van die groter glorie van die manlike geslag", soos Brenda Maddox dit stel in 'n artikel in die tydskrif Nature.
Franklin se lewensverhaal kon maklik uit 'n Griekse tragedie van Euripides of Sophokles gekom het, het ek op 23 April 2003 in die rubriek Wetenskap Vandag in Die Burger oor haar geskryf.
Gedurende die drie jaar by 'n Franse chemienavorsingsliggaam in Parys waar sy 'n kenner van X-straal-buigingstegnieke geword het, het sy waardevolle ondervinding opgedoen wat haar later in staat sou stel om 'n kardinale rol in die ontdekking van die DNS-struktuur te speel.
Binne twee jaar ná haar terugkeer na Cambridge, waar sy in prof. John Randall se laboratorium by King's College aangestel is om navorsing oor DNS-verwante projekte te doen, sou Franklin die manlike chauvinistiese omgewing waarin vroue as wetenskaplikes moes werk, bewustelik ondervind. 
Sy is aangestel om 'n navorsingseenheid binne Randall se laboratorium te lei, terwyl Maurice Wilkins, wat in 1962 die Nobelprys vir medisyne met James Watson en Francis Crick sou deel, haar kollega was wat 'n ander eenheid, ook oor DNS, sou lei - dat hulle as gelykes op navorsingsvlak sou optree. 
Wilkins was tydens Franklin se aanstelling met ander navorsing besig, maar met sy terugkeer het hy verkeerdelik gedink sy is bloot as tegniese assistent en nie as gelyke aangestel nie. Soos Anne Sayre in haar boek van 1975, Rosalind Franklin and DNA, vertel, was Wilkins se optrede nie vreemd vir Cambridge in die vroeë jare vyftig nie omdat vroue nie juis in die maklikste omstandighede as eweknieë en gelykes aanvaar is nie.
FRANKLIN sou tussen 1951 en 1953 baie naby daaraan kom om DNS te ontsyfer, en haar kristallografiese foto's van DNS het gelei tot Watson en Crick se ontsyfering van die DNS-struktuur. 
Die hoof van Birkbeck College in Londen, J.D. Bernal, het Franklin se foto's van DNS beskryf as "van die mooiste X-straal foto's van enige stof wat nog ooit geneem is". Sonder dat sy egter daarvan bewus was, het Wilkins haar navorsing en foto's aan Watson gewys. Dit het die DNS-raaisel vir hom opgeklaar en op 25 April 1953 is sy en Crick se artikel in Nature geplaas, saam met een deur Wilkins en twee ander King's College-navorsers, Alec Stokes en Herbert Wilson, en 'n ondersteunende artikel van Franklin en haar student R.G. Gosling in dieselfde uitgawe. 
Volgens Maddox het manlike wetenskaplikes se neerhalende benadering van vroue in die beroep die beeld van Franklin as die verontregte versterk. Haar vroeë dood op 37-jarige ouderdom op 16 April 1958 aan kanker en die feit dat sy nie die Nobelprys met Crick, Watson en Wilkins gedeel het nie, het haar beeld as martelaar verder versterk. Dié prys word egter nooit postuum toegeken nie.
Maddox se biografie, Rosalind Franklin - The Dark Lady of DNA, wat in 2002 verskyn het, werp nuwe lig op Franklin. Maddox glo Sayre se biografie van 1975 skep 'n skewe beeld van Franklin, wat King's College nie wou verlaat omdat sy as vrou nie tot haar reg kon kom nie, maar eerder weens haar klas en godsdiens ontuis gevoel het.
Maddox toon ook aan dat Watson en Crick blykbaar Franklin nooit vertel het wat hulle later lank ná haar dood van openbare verhoë openlik gesê het nie - dat hulle nie die dubbele heliks sou kon ontdek het sonder haar werk nie. En tog het 'n noue vriendskap tussen die drie ontstaan in die laaste jare van haar lewe.
TOE Jocelyn Bell (1943-) na die oorhandigingseremonie van die Nobelprys vir fisika in 1993 genooi is, het die sekretaris van die fisika-komitee, Anders Bárány, haar eenkant toe geroep en een van sy eie, persoonlike Nobelprys-replikamedaljes gegee. "Dit is die beste wat ek kan doen," het hy gesê nadat Bell op hoogs omstrede wyse nie die prys in 1974 ontvang het vir haar ontdekking van pulsars nie. 
Die prys is gesamentlik toegeken aan Martin Ryle en Bell se gewese studieleier, Antony Hewish, vir hul pionierswerk in radiofisika en spesifiek aan Hewish vir sy "beslissende rol in die ontdekkings van pulsars". 
Hargittai beskryf dit as nog 'n geval van Nobel-onreg. Hy beklemtoon ook dat al het sy nie die geskiedenisboeke gehaal as Nobelpryswenner nie, "sal sy daar in die boeke wees vanweë haar ontdekking (van pulsars) en vanweë die feit dat sy nooit 'n Nobelprys ontvang het nie".
Sy het in 'n gesprek met nog 'n beroemde fisikus wat nooit die prys gewen het nie, Freeman Dyson, geantwoord op 'n vraag of sy nie hartseer is dat sy nooit bekroon is nie. "Hoekom moet ek hartseer wees? Ek het 'n loopbaan geskep omdat ek nie die Nobelprys gewen het nie."
Só het Bell, Franklin, Leavitt, Meitner en Payne al vyf deel van die mitologie van die wetenskap geword, al is dit net omdat hulle 'n mens herinner aan mitologiese helde wat onreg moes verduur of pyn ervaar wat nie deur hul eie toedoen geskied het nie. 
