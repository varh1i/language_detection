
Sa kauna-unahang pagkakataon ay kinanti na ng Simbahang Katoliko si Pangulong Gloria Macapagal-Arroyo na pinaniniwalaang senyal ng unti-unti nang pagbitaw nila ng suporta sa kasalukuyang pamahalaan.
Kahapon ay umapela si Manila Archbishop Gaudencio Rosales sa Pangulo na dapat nitong kilalanin at tugunan ng naaayong hakbang ang tinawag nitong 'signs of the times'.
Sa isang ambush interview sa arsobispo matapos ang ginawang misa kahapon ng umaga sa gymnasium ng De La Salle University (DLSU) sa Greenhills, San Juan, sinabi nitong kailangang maging sensitibo ang Pangulo sa tunay na mensahe sa likod ng paglaki ng mga kilos-protesta sa lansangan at ang lantaran nang paghahayag ng damdamin ng dumaraming mamamayan laban sa kanyang pamumuno.
"Kung ano ang makakabuti sa tao pagkat na-discover namin na ang gusto ng mga tao 'yun din pala ang gusto ni Hesus," ani Rosales.
Nauna nang binomba ng arsobispo ang pamahalaang Arroyo sa kanyang binitiwang homilya sa naturang misa bilang pagbubukas sa 2-araw na Manila Archdiocese General Pastoral Assembly (Magpas).
"It is treason to lead without a vision. The Good Book reminds us that 'where there is no vision the people gets out of hand'. Without a vision the people will not know what they want to be, where they are going, who is leading them to where, with what and with whom, how and for what reason," homilya ni Rosales.
Kahapon ay nagsagawa rin ng isang emergency meeting ang Manila Archdiocese kung saan 2,000-katao ang dumalo.
Tinalakay sa pulong na nagsimula dakong alas-otso ng umaga ang tumitinding tensyong pulitikal at ang marahas na dispersal kamakailan sa isang religious march na pinamunuan ng mga obispo, pari at madre.
Ayon kay Msgr. Gerry Santos, mayroon na silang draft statement patungkol dito ngunit kailangan itong dumaan pa sa deliberasyon ng archdiocese kaya't ipinatawag ang pulong.
Nilinaw naman ni Santos na hindi kasama sa tinalakay kung panahon na ba na sumama na rin sa pagkilos sa lansangan ang mga taong-Simbahan ngunit aminado itong lubhang nakakaalarma ang karahasan laban sa mga rallyista bunga ng ipinaiiral na calibrated preemptive response (CPR).
Wala nang pag-asa kay GMA!
Sa panig naman ni Senate minority leader Aquilino Pimentel Jr., mismong si dating Pangulong Fidel V. Ramos ay nahiwatigan na ng unti-unting pagdistansya kay Arroyo.
"Palagay ko nasilip na ni Ramos na talagang wala nang liderato si Gloria at wala nang maaasahan ang bayan sa kanya," ani Pimentel.
Ilang senador ang pumabor sa posisyon ni Ramos na kailangang putulin na ni Arroyo ang kanyang termino at isa rito ay si administration Sen. Francis Pangilinan.
"Kulang iyan, mas maganda 'yung resignation niya," hirit naman ni Sen. Sergio Osmeña III na pinaboran ni Sen. Jinggoy Estrada.
Ibinasura naman ng Malacañang at ilang kaalyadong kongresista sa Kamara ang suhestyon ni Ramos kasabay ng pagpapamukha sa dating pangulo na sa isinusulong nitong palit sistema ng gobyerno sa pamamagitan ng Charter change (ChaCha) ay hindi saklaw ang termino ng Pangulo hanggang 2010.
Kahapon ay sinabi ni Press Sec. at presidential spokesman Ignacio Bunye na wala sa lugar at lalong hindi napapanahon ang hirit ni Ramos na 'term cut' sa pangungulo ni Arroyo dahil kung sakali mang maretoke ang Saligang Batas ay magkakabisa ito sa susunod pang pamahalaan.
