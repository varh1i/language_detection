ब्राज़ील में जनमत संग्रह के शुरूआती परिणामों के अनुसार बहुमत हथियारों की बिक्री पर रोक लगाए जाने के सरकारी प्रस्ताव के ख़िलाफ़ है.
रविवार शाम 70 प्रतिशत मतों की गिनती किए जाने के समय दो तिहाई मतदाताओं की राय बंदूकों की बिक्री पर रोक के ख़िलाफ़ पाई गई थी.
उल्लेखनीय है कि ब्राज़ील में अकेले पिछले साल गोलीबारी से जुड़ी घटनाओं में 36,000 से ज़्यादा लोगों की मौत हुई थी.
माना जाता है कि ब्राज़ील में हर 15 मिनट में एक व्यक्ति बंदूक का शिकार बनता है.
हथियारों पर प्रतिबंध के प्रस्ताव को ब्राज़ील की सरकार के अलावा संयुक्त राष्ट्र का समर्थन प्राप्त है.
शुरू में तो प्रतिबंध के समर्थकों की संख्या ज़्यादा दिख रही थी, लेकिन जनमत संग्रह से पहले के कुछ दिनों में प्रतिबंध के विरोध ने ज़ोर पकड़ लिया.
हथियारों की बिक्री पर प्रतिबंध के विरोधियों का कहना है कि प्रतिबंधों के बाद हथियारबंद अपराधियों के ख़िलाफ़ जनता लाचार हो जाएगी.
मौज़ूदा क़ानून के तहत 25 वर्ष से ज़्यादा उम्र का कोई भी ब्राज़ीलवासी हथियार रख सकता है, बशर्ते उसका कोई आपराधिक रिकॉर्ड नहीं हो.
