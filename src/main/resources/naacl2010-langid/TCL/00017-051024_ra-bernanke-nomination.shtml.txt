جورج بوش، رييس جمهور آمريکا، بن برنانک را به عنوان نامزد جديد رياست بانک مرکزی آمريکا معرفی کرده است تا جانشين آلن گرينسپن شود که دوره ۱۸ ساله اش در ۳۱ ژانويه خاتمه می يابد. 
آقای برنانک در حال حاضر مشاور اصلی اقتصادی دولت آمريکاست. وی در ماه ژوئن به رياست شورای مشاوران اقتصادی کاخ سفيد برگزيده شد. 
آقای بوش گفت که اين عضو سابق هيات مديره بانک مرکزی رييسی "برجسته" برای قدرتمندترين بانک مرکزی دنيا خواهد بود، ولی انتصابش منوط به رای اعتماد سناست. 
چنانچه وی رای اعتماد بگيرد، چهاردهمين رييس کل بانک مرکزی آمريکا خواهد شد. 
آقای برنانک گفت: "اگر من از سوی سنا تاييد شوم، تمام توانم را در کنار همکارانم در بانک مرکزی بکار خواهم گرفت تا استمرار شکوفايی و ثبات اقتصادی آمريکا را تضمين کنم. اولين اولويت من ادامه سياستها و استراتژيهای سياستگذاری عصر گرينسپن خواهد بود." 
اين انتصاب که عموما انتظارش می رفت، از سوی بازارهای مالی با استقبال مواجه شد. شاخص داو جونز دقايقی بعد از انتشار اين خبر در کاخ سفيد بيش از ۱۱۷ واحد جهش يافت و به ۱۰۳۳۳ واحد رسيد. 
ديويد کيبل، تحليلگر اعلام کرد: "برنانک احتمالا بهترين فرد با کفايت برای اين سمت است. وی بخاطر مبارزه اش با تورم بسيار معروف است و فکر می کنم اين بزرگترين تفاوتی است که اکثر مردم بين اين دو رييس کل می بينند."
رابرت مکينتاش، اقتصاددان، نيز در واکنش به اين خبر گفت: "وی در بازارهای مالی بسيار اعتبار دارد."
البته همه از اين انتصاب راضی نبودند. جان تيرنی، استراتژيست اعتباری در بانک مرکزی آلمان اعلام کرد: "من از انتصاب برنانک به عنوان رييس کل جديد بانک مرکزی آمريکا نگران هستم. وی به آنچه بوش می خواهد، خيلی نرمش نشان می دهد. از وقتی که وی رييس مشاوران اقتصادی شده، بوش او را در مشتش دارد."
ساير مفسران هشدار دادند که آقای برنانک بيرون از عرصه های علمی تجربه اندکی دارد و همين می تواند دردسر ساز شود. 
آقای برنانک که در دانشگاه پرينستون اقتصاد خوانده، از حاميان "هدفگذاری برای تورم" است که در اروپا عموما بکار گرفته شده است. بنا به اين رويکرد، بانک مرکزی برای تورم هدفی را تعيين می کند و خود به آن پايبند می ماند. 
اما آقای گرينسپن اعتقاد دارد روسای بانک مرکزی بايد کاری کنند که بازارها ندانند آنها در مورد تورم چقدر سختگيری خواهند کرد. 
اکثر ناظران بازار اذعان می کنند که پيروی از رويه آقای گرينسپن دشوار است. وی در دوران ۱۸ ساله حضورش در بانک مرکزی آمريکا توانسته است در زمان بحران به بازارها ثبات بخشد و تمام انتقادات را به جان بخرد.
