
TEKNOLOGI DIGITAL: Dari kiri, Simon Wong, Richard
Yeow, Junichi Naito dan Hideki Ono menunjukkan
produk baru keluaran Canon dan Pioneer
yang dilancarkan baru-baru ini.
PENGGUNA berupaya menikmati teknologi rumusan video digital lengkap yang terbaik apabila dua teknologi utama dunia, Canon dan Pioneer, menjalinkan kerjasama untuk meningkatkan tahap kepuasan penggunaan produk digital. Melalui kerjasama ini, Canon memperkenalkan video digital pertama dunia dengan empat mega pixel, MVX4i manakala Pioneer melancarkan tiga perakam DVD, DVR330-S, DVR530H-S dan DVR630H-S. Gabungan produk berkenaan menyediakan kapasiti pemacu cakera keras 80GB dan 160GB untuk membolehkan rakaman video selama 227 dan 455 jam. Pengarah Kanan dan Pengurus Besar (CIID) Canon Marketing Malaysia (Canon), Richard Yeow, berkata pakatan Canon dan Pioneer ini berupaya memenuhi keperluan pengguna yang sentiasa inginkan kapasiti storan tinggi untuk merakam video. Katanya, inisiatif ini membolehkan pengguna membuat simpanan, suntingan dan memainkan semula bahan dalam kaedah paling berkesan dan menjimatkan masa. “Pakatan ini mampu menggalakkan penggunaan video selain meningkatkan kesedaran terhadap Canon sebagai pemain utama pasaran video digital. “Kami yakin rumusan video lengkap ini berupaya menjadi pemimpin baru masa depan untuk pengguna yang ingin meningkatkan tahap gaya hidup digital mereka sedang banyak syarikat imejan belum menerokainya lagi,” katanya. Melalui MVX4i dengan 10x zoom, Canon menyediakan teknologi digital terhebat masa kini dengan optik dan pemprosesan imej paling tajam di samping bentuk videocam yang kecil serta menawan. Canon sebelum ini pernah menjalin pakatan dengan Microsoft Corp (Microsoft) bagi meningkatkan pengalaman pengguna melalui sistem pengurusan warna menerusi sistem operasi generasi masa depan, Windows Vista. Selain itu, sedang bekerjasama dengan Adobe Systems untuk membangunkan rumusan kertas ke pengimbasan digital, sekuriti dan cetakan berasaskan Adobe PDF. 
