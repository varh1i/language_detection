இன்றைய தமிழோசை
தமிழக மழையில் பத்துக்கும் அதிகமானோர் பலி
வெள்ளத்தில் அடித்துச் செல்லப்பட்டு, மின்கம்பி விழுந்து மற்றும் சுவர் இடிந்து என இந்த உயிரிழப்புகள் இடம்பெற்றுள்ளன.
அதேவேளை காவிரி பாசனப் பகுதிகளில் ஆயிரக்கணக்கான ஏக்கர் நிலங்கள் வெள்ளக் காடாகியுள்ளன.
மூன்று நான்கு வருடங்கள் கழித்து சம்பா பயிரில் நல்ல விளைச்சல் கிடைக்கும் என்று நம்பிக்கொண்டிருந்த விவசாயிகளுக்கு பேரிடியாக வந்திருக்கிறது இந்த மழை.
திருச்சி மாவட்டத்தில் லால்குடி, முசிரி போன்ற பகுதிகள் ஏற்கனவே வெள்ளத்தில் சிக்கியுள்ளன.
இந்த நிலையில் மேட்டூர் அணையில் இருந்து மேலதிக நீர் வந்தால் நிலைமை மேலும் சிக்கலாகிவிடும் என்று அஞ்சப்படுகிறது.
மாநிலத்தின் வடபகுதியில் இருக்கும் வீராணம் ஏரியின் மட்டமும் உயர்ந்து ஆபத்து விளையலாம் என்றும் அஞ்சப்படுகிறது.
மேற்கு மற்றும் வடமேற்கு மாவட்டங்களில் தான் வெள்ளத்தால் பாதிப்பு அதிகம் என்று கூறப்படுகிறது.
11 மாவட்டங்களில் வெள்ள அபாய அறிவிப்பு விடுக்கப்பட்டுள்ளது.
---*-*-*---
கொழும்பில் மீனவ குடும்பங்கள் ஆர்ப்பாட்டம்
நாட்டின் பல பாகங்களிலும் இருந்து வந்த மீனவ குடும்பங்கள், சுனாமி இடம்பெற்று பத்து மாதங்கள் ஆகிவிட்ட போதிலும் அரசு தமது விடயத்தில் பாராமுகமாக இருப்பதாகக் கூறி இந்த ஆர்ப்பாட்டத்தை நடத்தினார்கள்.
இதனால் தாம் மிகுந்த சிரமங்களை எதிர்நோக்கி வருவதாகவும், சர்வதேச நாடுகளினால் வழங்கப்பட்ட நிதியினைக் கூட அரசு பொதுமக்களுக்கு வழங்காமல், அரசியல் செய்து வருகிறது என்றும் அவர்கள் குற்றஞ்சாட்டினார்கள்.
சுமார் ஒரு லட்சத்துக்கும் மேற்பட்ட மீன்பிடி வள்ளங்கள் முற்றாகச் சேதமடைந்தன.
இலங்கையில் இருந்த 14 மீன்பிடித் துறைமுகங்களில் 12 இந்த சுனாமியினால் அழிக்கப்பட்டன என்பது குறிப்பிடத்தக்கது.
---*-*-*---
புலிகள் மீதான பயணத் தடையை நீக்கக் கோரி பெல்ஜியத்தில் ஆர்ப்பாட்டம்
தமது கோரிக்கைகள் அடங்கிய மகஜர் ஒன்றையும் அவர்கள் இந்த ஆர்ப்பாட்டத்தின் பின்னர் ஐரோப்பிய ஒன்றிய பிரதிநிதிகளிடம் கையளித்தனர்.
யாழ் மாவட்ட பாராளுமன்ற உறுப்பினர் கஜேந்திரன், விடுதலைச் சிறுத்தைகள் அமைப்பின் தலைவர் தொல் திருமாவளவன் மற்றும் விடுதலைப்புலிகளின் ஆலோசகர்களில் ஒருவரான உருத்திரகுமாரன் ஆகியோர் உட்பட பலர் இந்த ஆர்ப்பாட்ட ஊர்வலத்தில் கலந்து கொண்டனர்.
இன்றைய ஆர்ப்பாட்டத்தில் கலந்து கொண்டவர்களின் உணர்வுகளை ஐரோப்பிய ஒன்றிய பிரதிநிதிகளிடம் தாம் எடுத்துக் கூறியதாகவும், எதிர்காலத்தில் ஒன்றியம் எடுக்கக் கூடிய நடவடிக்கைகளின் போது இவற்றை அவர்கள் கருத்தில்கொள்வார்கள் என்று தான் நம்புவதாகவும் பாராளுமன்ற உறுப்பினர் கஜேந்திரன் கூறினார்.
இலங்கையில் நடக்கும் வன்செயல்கள் அனைத்தும் இலங்கை அரசின் கட்டுப்பாட்டில் உள்ள பகுதிகளிலேயே இடம்பெறுவதாகவும், புலிகளின் கட்டுப்பாட்டுப் பகுதியில் அவை எவையும் நடப்பதில்லை என்றும் அவர் கூறினார்.
---*-*-*---
இலங்கை- இந்தியா இடையிலான கிரிக்கெட் போட்டித் தொடர்
ஆறு ஆண்டுகளுக்குப் பிறகு இலங்கை அணி இந்தியாவில் சுற்றுப் பயணம் மேற்கொண்டுள்ளது. ஏழு ஒரு நாள் போட்டிகளிலும் 3 டெஸ்ட் போட்டிகளிலும் இந்த அணிகள் விளையாட உள்ளன.
காயம் காரணமாக கடந்த ஆறு மாதங்களாக சர்வதேசப் போட்டிகளில் பங்கேற்காத நட்சத்திர ஆட்டக்காரர் சச்சின் டெண்டூல்கர் நாளைய போட்டியில் களமிறங்குகிறார். 
ஒரு நாள் போட்டிகளில் மிக அதிக அளவில் ரன்களையும், சதங்களையும் அடித்துள்ள சச்சின் டெண்டூல்கரின் நாளைய
ஆட்டம் ரசிகர்களால் பெருமளவில் எதிர்பார்க்கப்படுகிறது, ஆனால் சச்சின் மீண்டும் பழையபடி ஜொலிப்பாரா என்பது குறித்து கிரிக்கெட் விமர்சகர்களிடம் சில சந்தேகங்கள் நிலவுகிறன. 
இந்திய அணியின் பயிற்சியாளர் கிரேக் சாப்பலோ, சச்சின் டெண்டூல்கர் மீண்டும் சர்வதேசப் போட்டிகளுக்கு வந்துள்ளதை அணி முழு மனதுடன் வரவேற்பதாகவும், அவர் மீண்டும் வெற்றிபெற வாழ்த்துவதாகவும் தெரிவித்தார். 
கடந்த உலகக் கோப்பையின் இறுதி ஆட்டத்தில் விளையாடி தோல்வி கண்ட இந்திய அணி, ஒரு நாள் போட்டிகளில் தொடர்ந்து மோசமாக விளையாடி வருவதால் சர்வதேசத் தரப் பட்டியலில் இந்திய அணி தற்போது ஏழாவது இடத்தில் உள்ளது. 
இந்திய அணிக்கு ராகுல் டிராவிட் தலைமை தாங்குகிறார். காயம் காரணமாகவும் அணியின் பயிற்சியாளர் சாப்பலுடன் மோதல் போக்கை கடைபிடித்ததாலும் கங்கூலி கேப்டன் பதவியில் இருந்தும் அணியிலிருந்தும் நீக்கப்பட்டார் என்று கூறப்படுகிறது. 
கடந்த வாரம் நடந்த உள்நாட்டுப் போட்டியான துலீப் கோப்பை போட்டிகளில் கங்கூலி அபாரமாக விளையாடி 117 ரன்களை அடித்தார். 
இதன் காரணமாக கங்கூலி இலங்கைக்கு எதிரான டெஸ்ட் போட்டிகளில் பங்கெற்பதற்கான வாய்ப்புகள் அதிகரித்துள்ளன.
சொந்த ஊரில் இந்திய அணியை வெல்வது சவாலான காரியமாக இருக்கும் என்று தெரிவித்துள்ள இலங்கை அணியின் பயிற்சியாளர், டாம் மூடி இலங்கை அணி தனது அனுபவத்தை சிறப்பாக பயன்படுத்தி விளையாடும் என்று தான் நம்புவதாகத் தெரிவித்தார். 
சர்வதேச ஒரு நாள் தரவரிசையில் இரண்டாவது இடத்தில் உள்ளது இலங்கை அணி.
மார்வன் அத்தப்பத்துவின் தலைமையிலான இலங்கை அணியில் சேர்ந்து விளையாடுவதற்காக 27 வயதான வேகப்பந்து வீச்சாளர் நுவான் சொய்சாவுக்கு வாய்ப்பு அளிக்கப்பட்டுள்ளது. 
இலங்கையில் வங்க தேசத்தக்கு எதிராக நடந்த போட்டியில் ஆட இவருக்கு வாய்ப்பு கிடைக்கவில்லை. 
ஆனால் விளாசல் ஆட்டக்காரரான சனத் ஜயசூர்யாவின் உடல் தகுதி இலங்கை அணிக்கு கவலை தருவதாக உள்ளது. 
இலங்கை அணியின் பிசியோதெரபிஸ்ட்டும், சனத் ஜயசூர்யவும் வாட்டர் போலோ விளையாடுகையில் மோதிக்கொண்டனர். இதில் ஜயசூர்யவுக்கு தோள்பட்டையில் காயம் ஏற்பட்டது; அவர் ஆகஸ்ட் மாதம் நடந்த போட்டியொன்றில் பந்தை தடுக்க முற்பட்டபோது காயம் பட்ட அதே தோள் பட்டையில் மீண்டும் காயம்பட்டுள்ளது.
சனிக் கிழமையன்று நடந்த ஒரு பயிற்சி ஆட்டத்தின் போது 34 ரன்களை எடுத்திருந்த நிலையில் ஜயசூர்ய காய வலியின் காரணமாக போட்டியில் இருந்து விலகிக் கொண்டார். 
அணியின் மூத்த வீரரான ஜயசூர்ய, பந்து வீச விட்டாலும், இந்த போட்டித் தொடரில் ஒரு மட்டையாளராகவாவது விளையாட முடியும் என்று தான் நம்புவதாக அணித் தலைவர் மார்வன் அத்தப்பத்து தெரிவித்துள்ளார்.
இந்தியாவின் முக்கியப் பண்டிகை காலத்தை ஒட்டி நடக்கும் இந்தப் போட்டித் தொடர் ரசிகர்களை மகிழ்விக்கும் என்று எதிர்பார்க்கப்படுகிறது.
---*-*-*---
சானியாவுக்கு பயிற்சி
டென்னிஸ் தர வரிசையில் 200 இடங்களுக்கும் பின்னாலிருந்த சானியா மிர்சா ஒரே ஆண்டில் தனது சிறப்பான ஆட்டத்தால் தரப்பட்டியலில் 32 ஆம் இடத்துக்கு உயர்ந்தார். 
இவரது ஆட்டம் சிறப்பாக உள்ளதாகவும், அவருக்கு தேவைப்படும் சில விஷயங்களில் பயிற்சி அளிக்கப் போவதாக ரோச் தெரிவித்துள்ளார். 
ஆனால் சானியா மிர்சாவுடன் தான் தொடர்ந்து செல்லப் போவதில்லை என்றும் இரு வாரங்களுக்கு மட்டுமே பயிற்சி அளிக்கப் போவதாகவும் அவர் தெரிவித்துள்ளார்.
இந்தியாவில் மிகப் பெரிய நட்சத்திர அந்தஸ்த்தை பெற்றுள்ள சானியா மிர்சா தற்போது உலக டென்னிஸ் தரப் பட்டியலில்ல 34 ஆவது இடத்தில் உள்ளார். 
