
AL die radio-advertensie gehoor oor ons inheemse bome wat so vertroetel en beskerm moet word? Dis alles wind.
Op Vermont by Hermanus het 'n bouer nou die dag 'n melkhoutboom van meer as drie meter hoog met wortel en tak uitgeroei. En die boom was nie eens in die pad van sy bouwerk nie.
Die munisipaliteit sê dis natuurbewaring se saak, natuurbewaring sê dis omgewingsake se dinge, en omgewingsake sê jy moet kla by bosbou. Nie noodwendig in dié volgorde nie. En die uitroeier van nog 'n melkhoutboom is skotvry.
'n Tyd terug is 'n spul melkhoutbome in dieselfde buurt gruwelik vermink. Al wat gebeur het, is dat daar 'n kennisgewing opgerig is wat sê jy kan daarvoor met R100 000 beboet word of tien jaar tronk toe gaan.
Dit beteken alles 'n ronde nul.
PIETER SPAARWATER, Vermont 
