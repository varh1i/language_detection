
  Mae'r heddlu yn galw ar bobl i fynd i arddangosfeydd wedi eu trefnu 
Mae'r heddlu yng Nghaerdydd wedi dweud eu bod yn ystyried gosod cyrffiw yng Nghaerdydd dros Galan Gaeaf y flwyddyn nesaf oherwydd y lefel o ymddygiad gwrth gymdeithasol. 
Daeth y cyhoeddiad ddydd Mercher wrth iddi ddod i'r amlwg fod bachgen 11 oed wedi ei daro yn ei lygad gan dân gwyllt a daflwyd gan griw o bobl ifanc ar Noson Calan Gaeaf. 
Dywedodd yr Uwcharolygydd Bob Evans o Heddlu'r De ei fod wedi ei "frawychu" gan y nifer a natur y digwyddiadau ar Hydref 31. 
Yn y cyfamser mae'r gwasanaeth tân wedi lansio ymgyrch ddiogelwch ar drothwy Noson Guto Ffowc. 
Dywedodd yr Uwcharolygydd Bob Evans fod y nifer o alwadau i'r heddlu dros Galan Gaeaf dros hanner yn fwy na'r nifer a dderbyniwyd y llynedd, gyda 800 o alwadau i'r ystafell reoli ddwyreiniol yn unig. 
"Does dim esgus dros ymddygiad nifer o bobl ifanc yn ardal Caerdydd dros Galan Gaeaf," meddai. 
"Mae gan rieni ran i'w chwarae mewn monitro ymddygiad eu plant, ond yn drist ni ddigwyddodd hyn mewn nifer o achosion. 
Ymosodiad 
"Dwi wedi fy mrawychu cymaint gyda nifer a natur y digwyddiadau fel mod i o ddifri yn ystyried yr opsiwn o osod cyrffiw yn yr ardaloedd a ddioddefodd waethaf y flwyddyn nesaf. 
"Dim ond ychydig ddyddiau sydd tan Noson Tân Gwyllt ac fe fyddwn ni'n gosod nifer sylweddol o swyddogion i ymdrin yn llym gydag unrhyw un sy'n defnyddio tân gwyllt mewn dull amhriodol neu beryglus," meddai. 
Ymysg y digwyddiadau eleni roedd ymosodiad ar fachgen ysgol o Dreherbert oedd yn cerdded i gaeau rygbi ger ei gartref pan gafodd ei daro gan y tân gwyllt. Nid oes sicrwydd eto a fydd ei olwg wedi ei effeithio am byth. 
Mae'r heddlu yn chwilio am gr p o bump neu chwech o bobl ifanc tua 15 neu 16 oed. 
Bwriad ymgyrch y gwasanaeth tân cyn Noson Guto Ffowc yw lleihau ymddygiad gwrth gymdeithasol yn ymwneud â thân gwyllt cyn Tachwedd 5. 
Negeseuon e-bost 
Ymysg y camau sy'n cael eu cymryd i ymdrin â thân gwyllt mae clirio coelcerthi ar dir cyhoeddus nad ydyn nhw'n rhan o arddangosfa sydd wedi ei threfnu. 
Mae'r ymgyrch wedi ei sefydlu mewn partneriaeth â'r heddlu, safonau masnach a'r Gwasanaeth Prawf. 
Fel rhan o'r ymdrech, sydd nawr yn ei hail flwyddyn, bydd y cyhoedd yn gallu anfon negeseuon e-bost i gyfeiriad arbennig sy'n cael ei fonitro gan y gwasanaeth tân gan roi gwybod iddyn nhw am ddigwyddiadau'n ymwneud â thân gwyllt. 
Hefyd bydd pobl ifanc yn cael eu defnyddio fel "siopwyr cudd" er mwyn darganfod a yw siopwyr yn gwerthu tân gwyllt yn anghyfreithlon i rai dan 18 oed. 
Bydd swyddogion safonau masnach yn monitro'r profion hynny. 
'Neges glir' 
"Yng Nghymru y llynedd roedd 82 o adroddiadau o anafiadau'n ymwneud â thân gwyllt, gyda dros draean (o'r dioddefwyr) rhwng pump a 15 oed," meddai Prif Swyddog Tân Gwasanaeth Tân Canolbarth a Gorllewin Cymru, Douglas Mackay. 
"O ran yr ystadegau fe ddigwyddodd llai o ddamweiniau mewn digwyddiadau wedi eu trefnu ac rydyn ni'n galw ar bobl i fynd i arddangosfeydd wedi eu trefnu, lle maen nhw'n llai tebygol o gael eu hanafu." 
Ar Dachwedd 5 bydd dau dîm glanhau o Ddinas a Sir Abertawe yn clirio coelcerthi anghyfreithlon ar dir cyhoeddus ac yn mynd â'r deunydd i gael ei ailgylchu. 
Dywedodd yr arolygydd dros dro, Bryan Heard, o Heddlu'r De, fod neges y bartneriaeth yn glir. 
"Ewch i arddangosfa dân gwyllt lle mae'r trefnwyr wedi treulio amser gyda phob cam er mwyn gwneud y digwyddiad mor ddiogel â phosib," meddai. 
"Os na allwch chi fynd i ddigwyddiad wedi ei drefnu, byddwch yn ddiogel a chall gyda'ch tân gwyllt, ceisiwch gael cyngor proffesiynol tra'n eu prynu a pheidiwch byth â phrynu tân gwyllt gan neb nad ydyn nhw'n werthwyr sydd wedi eu cymeradwyo." 
