Tidligt blev min interesse for den kvindelige anatomi vakt. Det skete i årtusindet før dette, mens billeder af nøgne kvinder stadig var en ulovlig fornøjelse i Danmark -medmindre man da havde et anstændigt motiv til at se på billederne.
Var man interesseret i fotografering eller tegning, var der særlige blade med nøgenmodeller. Var man etnografisk interesseret, var billeder af mørklødede kvinder med -eller uden -bastskørt okay. Og det var også i orden, hvis man interesserede sig for nudisme.
Film for solelskere
Således tilbragte jeg i min pure ungdom et par lærerige timer i Østergades Hotel i Århus, hvor en omrejsende biograf viste en film for solelskere. Mens publikum udelukkende bestod af mænd og drenge, var filmens hovedpersoner af hunkøn. Tre unge danske piger drog til Jugoslavien, hvor de afførte sig tøjet og lod solen kærtegne deres nøgne kroppe.
Filmen var ikke direkte spændende, men jeg husker den nu alligevel med fornøjelse.
Gigantiske mængder
I vore dage har en ung mand med naturlige interesser det noget nemmere. Han kan eksempelvis købe den nys udkomne 'The Mammoth Book of Erotic Women in Photographs'.
Bag den lange titel gemmer sig en ordentlig bammerut af en bog. Over 75 af verdens førende erotiske fotografer viser det ypperste af deres kunst, og det siger ikke så lidt. Her er ganske enkelt kvindelig skønhed i gigantiske mængder.
Nogle kunne måske tro, at der ville opstå en vis mæthedsfølelse undervejs, men som et gammelt ord siger: For meget af en god ting er stadig for lidt.
'The Mammoth Book of Erotic Women in Photographs'. Redigeret af Maxim Jakubowski. 480 s. 129 kr. i Politikens Boghal. Robinson
