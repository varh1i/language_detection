
  Yn yr adeilad newydd byddai caffi, canolfan ymwelwyr a gorsaf 
Mae disgwyl i aelodau Awdurdod Parc Cenedlaethol Eryri glywed yr wythnos nesaf fod arian ar gael i godi adeilad newydd ar gopa'r Wyddfa. 
Mewn cyfarfod arbennig bydd aelodau'n clywed fod llythyr wedi ei dderbyn oddi wrth Swyddfa Gyllid Ewropeaidd Cymru yn nodi fod arian digonol wedi ei neilltuo fel y gall y cynllun barhau. 
Bydd y swyddfa yn rhoi grant Amcan Un o fwy na £4.2m at yr adeilad fydd yn costio £8.5m. 
Roedd apêl gyhoeddus a lansiwyd yn yr haf wedi methu â chodi digon o arian. 
Erbyn hyn, mae costau'r cynllun £500,000 yn llai, yn costio £8.5m yn lle £9m, ac mae Swyddfa Gyllid Ewropeaidd Cymru wedi addo swm o £4,216,500. 
Gan nad yw gorffen ei arfarniad llawn o'r cynllun nid yw wedi ei gymeradwyo'n derfynol. 
Dymchwel 
Ond dywedodd y Parc Cenedlaethol fod ganddyn nhw ddigon o arian i sicrhau y bydd y cynllun yn parhau. 
Rhaid i'r adeilad gael ei gwblhau cyn dechrau haf 2008 er mwyn cael arian Ewropeaidd. Felly byddai'n rhaid i'r adeilad presennol gael ei ddymchwel yn Hydref 2006 fel y gall contractwr godi'r adeilad newydd yn ystod 2007. 
    Y cyfraniadau ar gyfer adeilad copa'r Wyddfa Swyddfa Gyllid Ewropeaidd Cymru - £4,216,500 Llywodraeth y Cynulliad - £3m Bwrdd Croeso Cymru - £300,000 Parc Cenedlaethol Eryri - £270,000 Rheilffordd yr Wyddfa - £217,000 Apêl cyhoeddus - £346,500 
"Mae Swyddfa Gyllid Ewropeaidd Cymru yn rhannol wedi gwerthuso'r prosiect yn barod a does ganddon ni ddim arwydd y bydd yn methu," medd yr adroddiad fydd gerbron cyfarfod yr wythnos nesa. 
"Ond er hynny mae posibilrwydd na fydd y cynllun efallai yn cael ei gymeradwyo'n derfynol." 
Dywedodd swyddogion y Parc Cenedlaethol na allen nhw aros i'r swyddfa gwblhau'r arfarniad cyn iddyn nhw barhau â cham cyntaf y cytundeb cynllunio ac adeiladu. 
Pe bawn nhw'n gwneud hynny, meddai'r swyddogion, roedd "gwir bosibilrwydd" y gallai'r cytundeb barhau tan haf 2008 a byddai hyn yn "peryglu" y cymhorthdal Ewropeaidd. 
Ymestyn 
Roedd y dyddiad cau gwreiddiol ar gyfer codi £1.4m gan y cyhoedd ym Mehefin ond cafodd ei ymestyn eto yn Awst. 
Roedd i fod i gau am yr eildro ddiwedd Medi ond penderfynodd awdurdod y parc ei ymestyn. 
Mae tua 350,000 o bobl yn ymweld â'r Wyddfa yn flynyddol ond mae'r adeilad presennol yn 70 oed. 
Yn yr adeilad newydd bydd caffi, canolfan ymwelwyr a gorsaf Rheilffordd yr Wyddfa. 
Mae Ymgyrch Apêl Yr Wyddfa yn gydweithrediad rhwng Awdurdod Parc Cenedlaethol Eryri a Chymdeithas Eryri. 
