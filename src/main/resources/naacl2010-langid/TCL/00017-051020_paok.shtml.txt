Με «αυστηρό» πέναλτι κατάφερε η Σαχτάρ Ντόνετσκ να κάμψει την αντίσταση του ΠΑΟΚ και να πάρει τη νίκη με 1-0 στην πρεμιέρα του 7ου ομίλου του Κυπέλλου UEFA. 
Ο Μπραντάο ήταν αυτός που εκμεταλλεύτηκε την ευκαιρία, διαμορφώνοντας το τελικό σκορ στο 67ο λεπτό.
Ο Γιώργος Κωστίκος επέλεξε τη «συνταγή» που του έδωσε τη νίκη επί του Ολυμπιακού στο γήπεδο Καραϊσκάκη, με την προσθήκη του Ζαγοράκη (αντί του Μαλαδένη). 
Ωστόσο, πρωταγωνιστής του α' ημιχρόνου ήταν ο Ντανιέλ Φερνάντες. 
Η Σαχτάρ πίεσε πολύ από την αρχή για να πετύχει ένα γκολ, όμως ο Πορτογάλος τερματοφύλακας του ΠΑΟΚ ήταν ανίκητος. 
Ωστόσο, ο τερματοφύλακας του ΠΑΟΚ νικήθηκε από το σημείο του πέναλτι. 
Στο 67' ο Ελάνο ελίχθηκε μέσα στην περιοχή, ο Χασιώτης τον μάρκαρε και ο επιθετικός της Σαχτάρ έπεσε στο έδαφος. Ο Ιρλανδός διαιτητής καταλόγισε την εσχάτη των ποινών. 
Ο Μπραντάο εκτέλεσε το πέναλτι και έκανε το 1-0. 
Δέκα λεπτά αργότερα, ο ΠΑΟΚ στάθηκε τυχερός, καθώς το σουτ του κορυφαίου παίκτη της Σαχτάρ Ματούζαλεμ, τράνταξε το δοκάρι του Φερνάντες. 
Στο τέλος η ελληνική ομάδα προσπάθησε να πιέσει για την ισοφάριση, χωρίς να τα καταφέρει κι έτσι το παιχνίδι έληξε 1-0. 
Οι Θεσσαλονικείς θα πρέπει τώρα να κερδίσουν την τρίτη αγωνιστική στην Τούμπα τη Στουτγάρδη (έχουν ρεπό τη δεύτερη) στις 24 Νοεμβρίου για να ελπίζουν βάσιμα στην πρόκριση.
Διαιτητής: Αλαν Κέλι (Ιρλανδία)
ΣΑΧΤΑΡ: Σουτκόφ, Σεϊχάν, Σρνα, Ρατ, Λεβαντόφσκι, Τίμοστσουκ, Ντουλάι, Ελάνο, Μαρικά (59' Αγκαχόβα), Ματούζαλεμ, Μπραντάο.
ΠΑΟΚ: Φερνάντες, Ακιέλ (88' Χριστοδουλόπουλος), Χασιώτης, Ουντέζε, Χαραλάμπους, Ηλιάδης, Μπαλάφας (71' Σικαμπάλα), Ζαγοράκης (86' Εγκωμίτης), Μίετσελ, Σαλπιγγίδης, Κωνσταντινίδης.
