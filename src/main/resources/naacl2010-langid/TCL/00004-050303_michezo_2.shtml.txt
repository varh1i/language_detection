Bingwa wa dunia anayetetea taji la mashindano ya magari ya langa langa au formula one, Michael Schumacher, Jumapili ijayo atakuwa katika uwanja wa nyumbani Nurburgring nchini Ujerumani kujaribu kurejea katika hali ya ushindi baada ya kuanza vibaya msimu wake.
Schumacher atakwea gari lake akitambua wazi kwamba ana kibarua kigumu kumkimbilia Fernando Alonso wa Renault anayeongoza msimamo wa ubingwa akiwa na pointi 49 wakati mjerumani huyo ndiye kwanza amedunduliza pointi 12.
Ferrari haijiwezi?
Si Michael peke yake anayepata tabu kushinda michuano ya mwaka huu kufikia sasa, kwa ujumla Ferrari msimu huu wameonekana kusua sua, dereva mwenza Rubens Barichello naye amekuwa akiambulia patupu au kiduchu tofauti na misimu iliyopita.
Wadau na wadadisi katika tasnia ya langa langa wanaeleza kuwa mawaa yanayoizonga Ferrari si injini kuwa na kasi ndogo, wala gari kuwa dhaifu ukilinganisha na timu pinzani, bali ni magurudumu ya Bridgestone ambayo yameshindwa kufua dafu mbele ya Michelin inayoonekana kuwa na mteremko.
Utatanishi
Hata hivyo kulingana na takwimu zilizopatikana kufuatia mpambano wa Monte Carlo Grand Prix juma lililopita, Fernando Alonso ambaye ni kinara kufikia sasa, alipata tabu kumaliza mpambano kutokana na magurudumu yake kubakia vipara kabisa.
Hali hiyo ndiyo ilichangia mhispania huyo kushindwa kabisa kumsogolea mshindi wa kindumbwe ndumbe cha siku hiyo Kimi Raikkonen wa Merecedes McLaren aliyeshinda bila upinzani wa kutosha na kufanikiwa kutwaa pointi 20 katika mashindano mawili mfululizo.
Kuteleza si kuanguka
Wanaomfahamu vyema Michael Schumacher wanasema ni mapema mno kumbeza bingwa huyo mara saba wa dunia, rekodi ambayo huenda ikachukua miaka kuja kufikiwa na dereva mwingine.
