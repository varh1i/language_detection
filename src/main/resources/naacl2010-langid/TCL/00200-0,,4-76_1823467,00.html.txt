
JOHANNESBURG. - Die Springbokke vertrek straks volgende week op hul Argentynse en Europese rugbytoer te midde van ontevredenheid oor hul kontrakte vir volgende seisoen, skryf Liam del Carme.
Die kontrakte moes volgende week gefinaliseer word, maar sommige spelers is volgende seisoen hul kontrakte kwyt, terwyl ander in kategorie-skuiwe slegter daaraan toe gaan wees.
SA Rugby se uitvoerende hoof, Johan Prinsloo, het gister bevestig daar is "haakplekke" in onderhandelings met die plaaslike Spelersvereniging (Sarpa).
"Ek het nie al die besonderhede nie, maar êrens is iets nie lekker nie," het Prinsloo toegegee. 
"Dit is daai tyd van die jaar wanneer spelers se kontrakte herevalueer word. Ek noem dit silly season. 
"Daar was besprekings tussen die bestuurder van nasionale spanne, die Springbok-afrigter en die spelers en daar was een of twee probleempies, maar daar gaan weer gepraat word.
"Ek moet egter nog agter die kap van die byl kom," het Prinsloo gesê.
Prinsloo het die indruk probeer skep dat daar nie juis veel staan tussen SA Rugby en 'n ooreenkoms met Sarpa nie.
Die Springbok-afrigter, Jake White, het dít aan De Jongh Borchardt bevestig.
"Sulke aangeleenthede is gewoonlik sensitief vir sommige spelers en daar gaan uiteraard ongelukkiges wees. Daar is egter niks vreemds hieraan nie en dit is presies wat dit is: onderhandelings.
"Daar is spelers wie se kontrakte gesny gaan word, maar hoe kan ons aanhou om spelers te betaal wat weinig Curriebeker-rugby gespeel het?"
White het ook bevestig geen nuwe spelers sal gekontrakteer word nie. Dit sluit die losskakel André Pretorius in, ondanks sy puik spel in die Drienasies- en die Curriebeker-reeks.
White wou nie sê wie hul kontrakte kwyt is en wie minder betaal gaan word nie.
Hy het egter beklemtoon dat die Bok kamp nie in 'n krisis is nie.
Hennie le Roux, Sarpa se president, het ook probleme bevestig, maar wou nie die aard daarvan bespreek nie. Hy was toe op pad na 'n vergadering waar hy hom van die probleme sou vergewis.
Intussen moet SA Rugby nog oor sy volgende voorsitter besluit, maar dit gaan nie noodwendig aan sy direksie oorgelaat word nie.
Prinsloo het gesê die presidentsraad is nou by magte om só 'n besluit te neem nadat Mpumelelo Tshume en Dolf van Huyssteen op verlede week se direksievergadering elk vier stemme gekry het.
"Of dit noodwendig só gaan geskied, kan ek nie nou sê nie, maar die presidentsraad is reeds gevra om só 'n besluit te neem," het Prinsloo gesê.
