
OP Marita van der Riet se brosjure lees dit: "Biodanza is 'n vorm van menslike ontwikkeling waarin die kragtige impak van musiek en beweging ingespan word om die psige te verken en te genees. Dit ontwaak ook die instinkte wat noodsaaklik is vir 'n gesonde lewe." 
Dit is as' t ware 'n uitdaging om te sien wat met jou op 'n emosionele vlak gebeur wanneer jy sekere ritmes hoor en daarvolgens beweeg. 
Volgens die brosjure leer jy deur hierdie "oefenlopies" binne 'n beskermde, liefdevolle omgewing onbewustelik sekere sosiale vaardighede aan. Dit lei tot 'n beter selfbeeld, meer lewenslus en vreugde, 'n verhoogde waardering vir ander en vir die lewe in sy geheel te hê, asook 'n groter bewustheid van jou vermoë tot kreatiewe uitdrukking en regmatige rol in die samelewing.
'n Biodanza-sessie bestaan uit drie vlakke van dans - individueel, in pare en as die hele groep. Daar is geen passies of formasies wat aangeleer hoef te word nie. Die fasiliteerder sal 'n persoonlike interpretasie van die musiek in 'n dans uitbeeld, maar deelnemers word aangemoedig om uit hul eie kern te dans. Dis hoekom dit so lekker is, jy kan nie "verkeerd" dans nie, solank as wat jy jou liggaam toelaat om ongebonde te beweeg.
Volgens prof. Rolando Araneda is "vivencia", ofte wel die lewenspotensiaal binne elke individu, die raamwerk waar rondom Biodanza gebou word. Hy identifiseer vyf afsonderlike vivencias wat elk tydens 'n danssessie op sy eie, unieke musiek na vore tree. Hulle is: vitaliteit, seksualiteit, kreatiwiteit, affektiwiteit en transendensie. Laasgenoemde is veral belangrik. 
Hoewel Biodanza nie 'n religie-gebaseerde terapie is nie, wakker dit tog 'n bewustheid van en konneksie met dit wat groter as onsself is, aan.
Vir sommige is dit 'n godheid, vir ander die heelal of dalk selfs 'n innerlike krag waarvan hulle nie voorheen bewus was nie.
Dit is waar dat die liggaam 'n soort geheue het en daarom roep ervarings (veral fisiek) dikwels herinneringe uit ons kinderdae op. 
Biodanza bied die liggaam die nodige vryheid en ongebondenheid om uiting te gee aan emosies wat meestal deur ons voorskriftelike samelewing onderdruk word. Dit is dus nie ongewoon dat 'n persoon tydens die dans 'n soort regressie na die spontaneïteit van sy kindwees ervaar nie. 
Jou waarneming word sterk sensories en verbale kommunikasie ontbreek in die wyse waarop jy en die ander dansers op mekaar inwerk - net soos in die tyd vóór ons leer praat het. Toe was beweging en aanraking die enigste manier hoe ons die wêreld kon ervaar en dié ervaring was baie eg en suiwer vanweë die afwesigheid van sosiale rolle en omgewingsinvloede. 
Jy kom in aanraking met wat Araneda noem die proto-vivencia, die oer-lewenslus. Kortom: Biodanza is 'n kanaal waardeur daardie wonderlike eerste gewaarwordinge van menswees weer herroep kan word. 
Dr. Marcus Stück, wat verbonde is aan die Universiteit van Leipzig in Duitsland, het 'n nasionale (Duitse) toekenning vir uitmuntendheid ontvang vir sy doktorsgraad-navorsing oor metodes vir die vermindering van angstigheid onder skoolkinders. 
Volgens hom het Biodanza 'n daadwerklike impak op kinders se immuniteitstelsel en algemene geestelike welstand.
Stück se navorsing toon dat individue wat gereeld aan Biodanza deelneem meer optimisties en ontspanne is, probleme beter kan oplos, meer outonomie toon en ook emosies van woede en aggressie beter beheer. 
Hy verduidelik ook verder dat die korteks liggaamlike gewaarwordinge slegs in 'n beperkte mate kan begryp en dat Biodanza hierdie konneksie tussen die verstand en die sensoriese stimuli opskerp. 
Volgens Stück baat die hipotalamiese stelsel (die sentrum van emosie in die brein) ook by Biodanza. As gevolg van sy emosies, ervaar die mens konstante veranderinge in hierdie stelsel, wat dan weer 'n uitwerking op die hormone en senuweestelsel het. Dit het dan weer om die beurt 'n uitwerking op die organe. 
Die soort emosionele stimuli wat tydens Biodanza ervaar word, is aangenaam, strelend en opbouend - presies die teenoorgestelde uitwerking wat spanning, depressie en angstigheid op die hipotalamiese stelsel het. 
Deur Biodanza spoor jy dus jou brein aan om positiewe impulse vir die hormone en senuwees na die organe te stuur. Sodoende werk jy aktief mee om jou liggaam se stelsels ?gesond te laat funksioneer. 
