Dagens spilforslag:
 18 Horsens - OB   u/o 2,5 mål 1 1,55 
 43 Livorno - Parma 1 1,70 
 66 Mallorca - Sevilla 2 2,45 
 76 Bielefeld - Hannover 96 1 2,00
18   Horsens - OB   under/over 2,5 mål   1   1,55
Spilstop:
Horsens åbnede sæsonen med 0-3 hjemme mod Viborg, men siden har oprykkerne yderst effektivt lukket af for modstanderen. Facit for de efterfølgende seks hjemmekampe er: 0-0, 0-0, 0-0, 1-1, 0-0 og 0-0.
Kedeligt, men effektivt og Horsens, der var udråbt som nedrykningsfavorit, ligger placeret over stregen efter 15 spillerunder.
Det ligner en ny målfattig pointdeling i eftermiddag. OB er gået fra banen uden at score i de to seneste kampe (0-1 ude mod Silkeborg og 0-2 hjemme mod AaB). I de seneste seks ligakampe er det kun én gang lykkedes at score mere end ét mål. Det var hjemme mod AGF (3-1).
På spillersiden er det et plus for fynboerne at angriberen Mwape Miti er med igen. Han var dog også med, da OB gæstede Horsens den 31. juli. Den kamp endte 0-0. Anfører Nicolai Stokholm udgik mod AaB, men er dog meldt klar igen. Ulrik Laursen står over, men brasilianske Junior er helt ny i truppen. Angriberen, der har fortid i belgisk, spansk, fransk og engelsk fodbold, mangler dog kamptræning.
Horsens har ikke de store mandskabsproblemer. Martin Halle er fortsat væk med en skade.
Odds 1,55 på en målfattig eftermiddag i Horsens er ikke prangende, men holder sig lige flydende.
43   Livorno - Parma   1   1,70
Spilstop: 14.55
Livorno fik en fin førstesæson i Serie A, da man før sommerpausen endte på en 9. plads. Nu gælder det den altid lidt sværere sæson to, men Livorno synes at være langtidsholdbar og det skyldes i høj grad styrken på eget græs.
Kun ét nederlag er det blevet til i de seneste 15 hjemmekampe. Det faldt i en temmelig vanvittig forestilling i maj, hvor Siena vandt 6-3.
Hvor holdbar Parma er, er noget mere tvivlsomt. Stik mod forventning klarede holdet skærene i sidste sæson - efter play off-kamp mod Bologna - men det ligner overlevelse på lånt tid. Efter ni kampe i denne sæson er pointhøsten på seks. De seneste seks kampe har givet to point - begge hentet på hjemmebane mod Messina og Treviso, der har klaret sig endnu dårligere end Parma.
På udebane er det blevet til fire nederlag i fire kampe og der er lukket 12 mål ind. Af de seneste ni udekampe er de otte tabt. Det blev sejr ude mod Bologna i play off.
Mandskabsmæssigt ser det også sort ud for gæsterne. Afbudslisten tæller forsvarsspillerne Damiano Ferronetti, Daniele Bonera, Paolo Cannavaro og Ferdinand Coly, midtbanespillerne Jorge Bolano og Daniele Dessena samt angriberen Andrea Pisanu. Det gør ondt på Parma, der grundet økonomien ikke har den bedste og bredeste trup.
Livorno har ikke nær samme problemer. Her savner man kun angriberen Raffaele Palladino, der så godt nok også har været blandt holdets bedste i denne sæson. På plussiden tæller comeback til de stærke forsvarsspillere David Balleri og Fabio Galante og midtbanespillerne Luis Cesar Prates og Stefano Morrone. Det er formentligt kun de to sidste, der får plads i startopstillingen.
66   Mallorca - Sevilla   2   2,45
Spilstop: 16.55
Mallorca fik endelig lidt at juble over, da det blev til en 1-0 sejr hjemme mod Celta Vigo. Vi er bare ikke helt overbevist om, at det ligefrem bliver et vendepunkt for øboerne. Holdet hører til blandt de svageste i La Primera, og selv ikke den ellers på papiret fine defensiv har været overbevisende.
Også Sevilla har en stærk defensiv, hvilket man - modsat Mallorca - rent faktisk også har demonstreret på banen. Offensivt var det en bet at Julio Baptista blev solgt til Real Madrid og det kunne ses. Holdet har dog efterhånden fundet frem til et koncept uden den målfarlige brasilianer. De seneste tre kampe er vundet og Sevilla er dermed rykket fint frem i tabellen.
Sevilla er uden holdets stærke keeper Toni Prats, der afsoner karantæne. Ellers er der ingen ændringer i forhold til det mandskab, der senest vandt 2-0 ude mod Valencia. Jesús Navas, Jesuli og Ariza Makukula er fortsat ude med skader. Der kan blive comeback til angriberen Frederic Kanouté.
Hos hjemmeholdet er der tvivl om Fernando Navarro og Alessandro Pottenza.
Sevilla har 5-2-0 mod Mallorca i de seneste syv indbyrdes opgør. Sevilla har vundet tre af de seneste fire kampe på ferieøen og odds 2,45 på endnu tre point er meget fint i forhold til markedet.
76   Arminia Bielefeld - Hannover 96   1   2,00
Spilstop: 17.25
Vi slutter i Tyskland, hvor Arminia Bielefeld ligner et godt bud på en vinder mod Hannover 96. Begge hold kommer med fin form, men gæsterne fortsætter med at være forfulgt af afbudsproblemer.
Bielefeld vandt 2-1 hjemme mod Energie Cottbus i pokalturneringen tidligere på ugen. Det var tredje sejr på stribe efter 3-0 hjemme mod Hertha Berlin og 3-2 ude mod Nürnberg. Der er masser af mål i hjemmeholdet i øjeblikket og ganske vigtigt, så er man ikke tvunget ud i rokeringer. Faktisk kan træner Thomas von Heesen stille med samme startformation for femte kamp i træk.
Lige præcis rokeringer har været et tilbagevendende problem for Hannover 96. Afbudslisten tæller nu otte mand, og selvom naturligvis ikke alle ville gøre sig i en startopstilling, så kan det mærkes. Seneste frafald er topscorer Thomas Brdaric og Ricardo Sousa, der begge var i startopstillingen, da det i sidste weekend blev 0-0 mod Werder Bremen.
Bielefeld har tabt de to seneste hjemmekampe til Hannover 96, men det ligner unægteligt tid for revanche.
