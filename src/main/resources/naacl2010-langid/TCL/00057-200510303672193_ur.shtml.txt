
Mikko Hirvonen ajoi viimeisellä erikoiskokeella pohja-ajan ja nousi kolmanneksi. 
Ranskalainen maailmanmestari Sebastien Loeb voitti sunnuntaina Katalonian MM-rallin. Loeb otti kauden kymmenennen voittonsa ylivoimaisesti. Hänen belgialainen Citroen-tallitoverinsa Francois Duval sijoittui toiseksi 1.21,9 minuutin erolla.
Yksityistallin Fordia ajanut Mikko Hirvonen nousi viimeisellä erikoiskokeella kolmanneksi. Hirvonen lähti pikataipaleelle 6,5 sekunnin takaa-ajoasemasta espanjalaiseen Xavier Ponsiin, mutta kiristi 1,2 sekunnilla ohi. Hirvonen oli päätöspätkän nopein.
- Enpä olisi uskonut, että uran ensimmäinen palkintosija tulee asvalttirallista, Hirvonen hymyili.
Kisan päätöserikoiskokeelle Hirvonen otti tietoisen riskin rengasvalinnassa.
- Pakko oli jotakin yrittää. Jos olisi menty Ponsin kanssa samoilla renkailla, en tiedä olisinko saanut häntä kiinni. Pantiin riskillä niin kovat renkaat kuin löytyi. Onneksi viimeinen ek oli niin pitkä, että siinä ehti tehdä eroja, Hirvonen kertaili taisteluaan. 
Mieluisat onnittelut 
Hirvonen putosi viime kauden päätteeksi Subarun-tehdastallista. Tällä kaudella hän kuitenkin ajanut hyviä ek-sijoituksia pääosin yksityistallin autolla. Suomen MM-rallissa hän oli viides Fordin tehdasautolla ja Kreikan MM-rallissa samalla sijalla yksityistallin autolla. Kauden mittaan hän on ajanut hyviä ek-aikoja myös Ruotsin ja Italian MM-ralleissa. Hirvonen on yksi niistä kuljettajista joiden nimi on yhdistetty Fordin toisen kuljettajan paikkaan ensi kaudeksi.
- Fordin tallipäällikkö Malcolm Wilson kävi kiittelemässä, kun estettiin Citroenin kolmoisvoitto, Hirvonen naureskeli. 
Harri Rovanperä sijoittui 10:nneksi ja Toni Gardemeister 14:nneksi. Marcus Grönholm keskeytti kilpailun jo lauantaina.
MM-sarjassa ajetaan vielä Australian ralli 11.-13. marraskuuta. 
