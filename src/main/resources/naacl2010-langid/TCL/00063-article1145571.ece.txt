
 ØKONOMISK GEVINST AV FORSKNINGSSTØTTE
 300 bedriftsprosjekter som fikk støtte 1995-2001 ble undersøkt frem til i år.
224 bedrifter kan ikke vise til realisert eller forventet ekstra økonomisk verdiskaping som følge av prosjektene.
76 bedrifter rapporterer om realisert eller forventet økonomisk avkastningen av prosjektene.
Den økonomiske gevinsten hos de 76 bedriftene er anslått til 5,1 milliarder kroner. Dette er summen av det de hittil har realisert i økonomisk gevinst og deres egne vurderinger av fremtidig gevinst. Alt er regnet om til verdi i dagens penser.
Av de 5,1 milliarder kronene er 1 milliard kroner realisert hittil, mens resten er dagens verdi av det bedriftene selv forventer i fremtiden.
Det er så få som 12 bedrifter som står for 85 prosent, eller 4,3 milliarder kroner av den realiserte og forventede økonomiske gevinsten.
Bare tolv av 300 undersøkte bedrifter kan vise til vesentlig økonomisk gevinst av offentlig støtte til forskning og utvikling (FoU) i bedriften. Tre av fire kan ikke vise til økonomisk gevinst i det hele tatt.
Dette fremgår av en rapport Møreforskning har laget for Norges forskningsråd. 
300 prosjekter som fikk støtte i årene 1995-2001 er fulgt gjennom sine ulike faser helt frem til i dag. Dette har skjedd ved intervjuer i bedriftene.
De samlede prosjektkostnadene var 2,4 milliarder kroner. Av dette er 760 millioner kroner offentlig støtte gjennom forskningsrådet og 1650 millioner kroner er betalt av bedriftene selv.
Vurdert.
Både økonomisk avkastning og annen avkastning er vurdert i undersøkelsen. 
Den samlede økonomiske avkastningen anslås til 5,1 milliarder kroner. Bare 74 av de 300 bedriftene rapporterer om økonomisk avkastning. 
De 5,1 milliardene er fordelt på 1 milliard kroner i realisert ekstra inntjening frem til 2005, og 4,1 milliarder kroner i fremtidig forventet inntjening. Forventet inntjening er slik den vurderes av bedriftene selv.
- Usikkerheten er stor for fremtidig inntjening, sier forsker Lasse Bræin ved Møreforskning.
- Vil bedriftene ha en tendens til å være for optmistiske?
- Hvis vi tar utgangspunkt i forventningene ved prosjektenes start, så er de opplagt for optimistiske, sier han.
Den økonomiske avkastningen er meget konsentrert. Så få som tolv bedrifter står for 85 prosent av den økonomiske avkastningen.
- Dette er store bedrifter med over 100 ansatte. De har etablerte og store forskningsmiljøer. De driver særlig innenfor prosess- og materialteknologi og innenfor informasjonsteknologi, sier Bræin.
- Det betyr at det er vanskelig for mindre bedrifter å få en økonomisk gevinst av FoU?
- Det er ikke noe entydig svar på spørsmålet. Det fins mindre bedrifter som gjør det bra på FoU, sier han.
Mer enn økonomi. 
Bræin understreker at ikke bare den økonomiske gevinsten for bedriftene avgjør om støtten er lønnsom for samfunnet og bedriftene.
- Økt kompetanse, bedre kontakt med forskningsmiljøer og andre bedrifter, publiserte vitenskaplige artikler og teknologiske nyvinninger teller også med. Dette er vanskelig å måle i kroner og øre, og kommer i tillegg til de rent økonomiske gevinstene, sier han.
Vil gjerne ha. 
Bedriftene sitter alltid med bedre informasjon om prosjektene enn forskningsrådet. 
Derfor er det meget krevende for forskningsbyråkratene å skille mellom prosjekter som ville blitt realisert uansett, og prosjekter som virkelig er avhengig av støtte fra forskningsrådet.
Dette er det spurt om i undersøkelsen. I 44 prosent av prosjektene svarer bedriftene at de ikke ville blitt gjennomført uten offentlig støtte. 52 prosent av prosjektene ville blitt gjennomført uten støtten, men i mindre omfang.
