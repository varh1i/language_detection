To unge mænd på henholdsvis 19 og 20 år tog fra Australien til Colorado for at arbejde på et skisportssted.
Jobbet blev imidlertid lidt for kedeligt for de to skibumser, så de besluttede sig for at lave et 'velovervejet' bankrøveri.
Bankrøveriet var så amatøragtigt udført, at den nådesløse australske tabloid-presse hurtigt tildelte de to røvere tilnavnet 'Dum og dummere'-røverne - opkaldt efter filmen af samme navn.
Her er i punktform, nogle af de ting, der gik galt, da de to røvere slog til:
Røverne talte med deres letgenkendelige australske accent til hinanden under røveriet i banken.
Røverne valgte en bank, der lå tæt den 'Vail'-skishop, de til daglig arbejdede i.
Under røveriet bar de to røvere badges fra 'Vail'-skishoppen.
Til flugten valgte de to røvere at erstatte flugtbilen med en tur i skilift.
Da de flygtede i skiliften få minutter efter røveriet, brugte de deres egne personlige liftkort.
De to røvere blev i sidste måned idømt hver cirka fem års fængsel.
For nylig blev der offentliggjort billeder af røverne sammen med udbyttet - taget af røverne selv - hvilket i høj grad har været medvirkende til at gøre 'Dum og dummere'-røverne endnu mere til grin.
På billederne - der kan ses ved at klikke på linket til højre for denne artikel - ses de to tumpede røvere posere med deres udbytte på cirka 130.000 dollar.
