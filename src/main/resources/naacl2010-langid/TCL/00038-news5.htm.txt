
Iginiit kahapon ni Sen. Ralph Recto sa Department of Agriculture at Department of Health na magpakalat ng poster at flyers sa mga sabungan sa buong bansa upang balaan ang mga sabungero hinggil sa peligro ng nakamamatay na bird flu virus.
Sinabi ni Recto na dapat ipaalam ng gobyerno sa mga sabungero ang peligro sa pag-aalaga ng sasabunging manok upang maturuan din sila kung paano makakaiwas sa bird flu virus.
Anang senador, nai-record ng US Center for Disease Control (CDC) ang pagkamatay ng 13-taong gulang na bata mula sa Vietnam na namatay sa bird flu kahit na hindi naman ito nagpupunta sa mga apektadong farm.
Sa kanilang pagsasaliksik, natuklasan ng CDC team na ang bata ay mahilig tumambay sa sabungan kung saan hinahawakan at hinihimas pa nito ang sasabunging manok kung kaya’t nakuha niya ang virus dito.
Hindi umano malayong mangyari rin sa Pilipinas ito kung saan mas maraming adik sa sabong na mga Pinoy sa iba’t ibang panig ng bansa.
"Hinihipo, kinakausap, in-exercise, pinapakain ng vitamins. Minsan mas inaaruga pa kesa sa mga misis. This is the kind of close contact which can come in handy in determining if the bird flu had landed in an area," ani Recto.
