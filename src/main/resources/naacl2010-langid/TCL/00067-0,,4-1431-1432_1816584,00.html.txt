
DIT is oestyd in die Suid-Kaap en in die Overberg en vir die Swartland lê die dreuning van stropers om die draai.
Koringpryse het die afgelope vyf weke gunstig gereageer op die verswakking van die rand-dollar-wisselkoers en die styging in die internasionale prys van koring. Produsente het in die algemeen gebruik gemaak van hierdie prysstygings en gevorder met hul bemarking vir die jaar.
'n Moeilike vraag wat egter dié tyd van die jaar onstaan, is of daar verder gekontrakteer moet word, en of koring gehou moet word om dit na die volgende jaar oor te dra.
Daar is twee venstertye wat in gedagte gehou moet word wanneer die vraagstuk ontleed word. Die eerste tydperk is die tyd van vandag tot en met die datum wanneer die produsent graag sy korttermynverpligtinge wil afhandel, gewoonlik einde November of einde Desember.
Tradisioneel is dit nie 'n goeie idee om gedwing te wees om koring binne 'n spesifieke kort tydperk te verkoop nie, aangesien die mark dalk ongunstig kan wees en vroeër of latere beter geleenthede gemis word.
Meulenaars en ander kopers verwag gewoonlik dat oesdruk gedurende November en Desember die koringprys onder druk sal hou. Hoewel pryse in dié tydperk hoër kan wees, moet produsente daarop let om nie weens verpligtinge noodgedwonge te verkoop en dalk uitgebuit word nie.
Die tweede venstertyd wat geëvalueer moet word, is die gedeelte van die bemarkingseisoen wat in volgende jaar val, dus van Januarie 2006 tot September 2006.
Dit is altyd moeilik om te voorspel of die prys genoegsaam gaan styg om produsente aan te moedig om hul koring eers volgende jaar te verkoop. Goeie kennis van die faktore wat in ag geneem moet word, sal egter help om makliker 'n besluit rakende uitgestelde verkope te neem.
Meulenaars probeer gewoonlik om drakoste af te speel na die produsent of die draer van die koring deurdat alle aankope van koring op 'n ex-silo-grondslag plaasvind.
Drakoste bestaan uit twee komponente: silokoste en rentekoste. Teen 31 Mei 2006 beloop die totale silokoste by landboubesighede tussen R89/t en R108/t.
Vir die doeleindes van die voorbeeld sal R108/t gebruik word. Rente teen prima rentekoers loop op teen ongeveer R10/t per maand.
Dus sal 'n produsent wat sy koring tot 31 Mei 2006 hou, 'n rentekoste hê van R60, plus 'n silokoste van R108, wat 'n totale drakoste gee van R168/t.
Indien 'n produsent sy koring tot 31 Mei 2006 wil dra, moet die prys minstens R168/t hoër wees sodat hy net gelyk kan speel.
'n Aspek wat gewoonlik vergeet word, is die potensiële verstewiging of verswakking van basis. Basisverhandeling word al hoe meer deur rolspelers bespreek, en dit is belangrik dat veral die koringbedryf in die Wes-Kaap na 'n meer likiede en doeltreffende status van basisverhandeling beweeg.
Dit kan dalk wees dat die aftrekking van Safex verminder met byvoorbeeld R40/t vir koring wat op 31 Mei 2006 verkoop word. Sodoende verminder die produsent se netto drakoste van R168/t na R128/t.
In dié stadium lyk dit of basis later aanstaande jaar effens kan verstewig. Redes hiervoor is onder meer 'n kleiner Suid-Afrikaanse oes wat verwag word en Argentinië se koringuitvoere wat van 13,5 miljoen ton na 7 miljoen ton kan daal.
Die gevolgtrekking is dat produsente wat dit oorweeg om graan oor te dra en volgende jaar te verkoop, nie gedwing moet wees om daardie koring vir kontantvloeidoeleindes te verkoop nie en selfversekerd moet voel dat die gesamentlike styging in die prys en verstewiging in basis minstens genoeg sal wees om die rentekoste en silokoste te dek.
Rudi van Niekerk is verbonde aan GrainCo.
