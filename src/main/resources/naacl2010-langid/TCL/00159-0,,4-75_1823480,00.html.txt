
KAAPSTAD. - Kiste, koffers en kadawers is dikwels deel van die bagasie in voertuie en sleepwaens op die land se paaie.
Dié "lykswaens" op die N1 en N2 is naweke op pad na die Oos-Kaap en verskeie ander bestemmings landwyd. Volgens statistieke word sowat nege lyke elke naweek van hier op dié nasionale paaie na begraafplase elders vervoer. 
"In vakansies en oor langnaweke vervoer families tot 15 lyke self. Gewoonlik is dié lyke se eindbestemming die Oos-Kaap," het 'n verkeersbeampte, wat anoniem wil bly, gister gesê.
Volgens hom het die bestuurders in die meeste gevalle die nodige dokumentasie om hul geliefdes se oorskot te vervoer. 'n Bestuurder van 'n begrafnisonderneming het gesê die families doen dit veral weens 'n gebrek aan geld om 'n ondernemer vir dié taak te betaal.
Volgens hom moet die begrafnisondernemers óf die polisie die BY14-permit (of die verwyderingspermit) en BY1663-permit aan die families gee. Dié permitte gee hulle die magtiging om 'n liggaam te vervoer. 
Die BY1663-permit (dokterdokumentasie) word deur 'n dokter uitgereik, gedeeltelik deur 'n begrafnisondernemer ingevul en daarna by die departement van binnelandse sake ingedien vir die doodsertifikaat.
'n Ondernemer het gesê 'n lyk wat in koelkasgeriewe by tussen 0oC en 5oC bewaar is, kan bykans 'n dag in kis vervoer word voordat die liggaam begin warm raak. "Afhangende van die temperatuur kan 'n lyk sowat 24 uur lank sonder die verkoelingsgeriewe wat die ontbindingsproses van 'n liggaam vertraag, vervoer word," het hy gesê.
Volgens mnr. Magnus de Jongh, woordvoerder van die Wes-Kaapse minister van vervoer en openbare werke, mnr. Marius Fransman, het hulle sowat 'n week gelede "twee of drie gevalle van die vervoer van lyke in kiste" by 'n padblokkade net buite De Doorns naby Touwsrivier op die N1 teëgekom. 
"Die bestuurders het permitte gehad, maar dit was nogal interessant om dit te ervaar," het De Jongh vertel.
Die departement van vervoer en openbare werke saam met die departement van gemeenskapsveiligheid hier het verlede Vrydagaand 'n anti-moegheidbewustheidsveldtog vir openbare voertuie by dié padversperring begin om bestuurders bewus te maak van die uitwerking van moegheid. 
Altesame 156 motors is deurgesoek terwyl 72 motoriste beboet is vir onder meer defekte ligte aan die motors en swak bande, sowel as bestuur sonder 'n rybewys. Twee verdagtes is vasgetrek oor die besit van dagga. 
Volgens mnr. Don Lakay, 'n verkeersbeampte van Worcester-verkeer, was dié padblokkade 'n reuse-sukses. 
Mnr. Makaya Mani, woordvoerder van die Wes-Kaapse minister van gemeeskapsveiligheid, mnr. Leonard Ramatlakane, het gesê die departement kan "geen kommentaar lewer" oor die vervoer van lyke "voordat dié saak deeglik ondersoek is nie".
