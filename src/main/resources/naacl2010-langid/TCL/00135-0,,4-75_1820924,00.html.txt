
KAAPSTAD. - Die ANC het gister sy gewig ingegooi agter hoofregter Pius Langa se pogings om die onmin oor beweerde rassistiese gedrag deur die Kaapse regterpresident, regter John Hlophe, te beredder.
Langa het al vier getuies van beweerde, maar betwiste gebeure in Hlophe se kamers, waar hy glo 'n rassistiese opmerking teenoor 'n prokureur gemaak het, oortuig om geen klagtes teen mekaar in te dien nie, hoewel niemand hul bewerings teruggetrek het nie.
Hoewel sommige van die land se mees senior regslui in vroeëre media onderhoude laat blyk het hulle meen die ooreenkoms is onbevredigend, het die ANC se parlementêre koukus gister die ooreenkoms verwelkom.
"Die ANC het nog altyd vertroue gehad in die regbank se vermoë om hierdie kwessie self op te los. Ons loof die betrokke partye vir hul bereidheid om op te tree in belang van eenheid in die regsberoep en die gladde funksionering van die regstelsel.
"Die vermoë om gesamentlike oplossings vir uitdagende en komplekse kwessies deur vreedsame onderhandelings te verkry, toon volwassenheid en 'n wil om ons jong demokrasie te laat slaag. As mens die erfenis van rassisme in ons land en die noodsaaklikhede van transformasie in gedagte hou, sal hierdie ooreenkoms ons motiveer om verandering van alle sfere van ons samelewing te versnel," het mnr. Mpho Lekgoro, woordvoerder van die ANC-koukus, gesê. - (Jan-Jan Joubert)
