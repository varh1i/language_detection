Enligt Magnus Nilsson, debattinlägg den 4 oktober, är jag en drömmare eftersom jag tror att bättre kollektivtrafik kan påverka köproblemen något nämnvärt. Jag tolkar det som att förbättringar i infrastrukturen och kollektivtrafiken är lönlösa och att trängselavgifter är det enda ljuset i tunneln som lovar guld och gröna skogar.
Resonemanget känner man igen från andra tillväxtfientliga debattörer och det är svårt att ta "trafikexperter" på allvar som motsätter sig en samhällsutveckling där kommunikationerna ständigt måste bli effektivare och infrastruktur ständigt bli bättre. 
Transportsektorn haltar fram trots höga skatter och avgifter. Nästa år höjs fordonsskatten för lätta bussar med 60 procent. 
För kommunernas transportverksamhet innebär det i huvudsak ökade kostnader som drabbar bland annat skolskjutsar. Transportsektorns konkurrenskraft, med hård konkurrens från utländska aktörer försvagas med sådana höjningar. 
Kombinerar man detta med trängselavgifter skulle det verkligen hota Göteborgs tillväxtmöjligheter och därmed viktiga samhällsresurser.
