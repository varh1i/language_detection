
KAAPSTAD. - 'n Geoliede ekonomie met 'n bonus van R30 miljard vir die staatskas en moontlike belastingverligting in Februarie volgende jaar.
Dít was die goeie nuus wat mnr. Trevor Manuel, minister van finansies, gister vir Suid-Afrikaners gehad het.
"Ons slaan nou die bal in die middel van die snare en jy kan dit in die syfers sien," het Manuel gister gesê toe hy sy kleinbegroting (MTBR), gerig op die volgende drie jaar, opgesom het.
Manuel het laat blyk dat die belastingskale van individue beslis in 15 Februarie volgende jaar se hoofbegroting aangepas sal word, terwyl verligting vir veral kleiner maatskappye ook oorweeg word.
Hy was egter op 'n mediakonferensie baie vaag oor watter verligting beoog word en het gesê 'n nasionale debat is dalk weer nodig oor belastings en groeistimulering. Hy het darem laat val dat hy hoop om in Februarie groter duidelikheid te hê oor die langverwagte nuwe belastingbedeling vir aftreefondse. Die huidige belasting van aftreegeld (18%) steek baie mense dwars in die krop.
Verdere valutabeheerverslappings rakende banke se hulp aan Afrika en instellings se buitelandse beleggings is ook aangekondig, terwyl Manuel aangedui het dat die beperking van R750 000 wat individue in die buiteland kan belê, in Februarie hersien sal word.
Manuel het 'n stewige uitbreiding van R78,3 miljard in staatsbesteding oor die volgende drie jaar aangekondig. Staatsbesteding word op R568,7 miljard geraam vir 2008-'09.
Manuel het besteding sterk gekoppel aan die regering se klem op versnelde ekonomiese groei (met 'n teiken van 6% teen 2010). Die klem hier is op infrastruktuur en onderwys, terwyl maatskaplike dienste, hospitale, paaie, howe, die polisie, behuising en armoedeverligting en dienslewering op plaaslike vlak ook aandag sal kry.
'n Bykomende R31,5 miljard is begroot vir infrastruktuurprojekte, wat kapitaalbesteding deur die openbare sektor van sowat R111 miljard volgende jaar tot R136 miljard in 2008-'09 sal opstoot. 'n Verdere toekenning van R580 miljoen vir die korrelbed-kernreaktorprojek (PBMR) by Melkbos is by infrastruktuurbesteding ingesluit.
Meer as 10 miljoen Suid-Afrikaners ontvang reeds maatskaplike en welsynstoelaes, wat in die lopende boekjaar tot meer as R72 miljard opgestoot is.
Die Gautrain-projek onderneem deur die Gautengse regering om vinnige spoorvervoer tussen Johannesburg en Pretoria te verskaf, sal die staatskas sowat R20 miljard oor die volgende vyf jaar kos.
As deel van die aansuiwerings vir vanjaar gaan 'n verdere R120 miljoen aan die departement van landbou vir boere wat deur droogte geteister word en R20 miljoen vir die bestryding van varkkoors in die Wes- en Oos-Kaap.
'n Bykomende R311 miljoen is ook aan provinsiale en plaaslike regering toegestaan vir watervoorsiening deur munisipaliteite in droogtegebiede, R30 miljoen vir noodbehuisingsmaatreëls en R39 miljoen en R21 miljoen aan onderskeidelik buitelandse sake en verdediging vir hulpverlening in die Ivoorkus.
Manuel het ook 'n rooskleurige prentjie oor die ekonomie geskilder. Die inflasieteiken bly tussen 3% en 6% vir die volgende drie jaar. 
