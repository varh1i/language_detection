Osasuna fastholdt søndag sin overraskende førsteplads i den spanske Primera Division ved at holde de nærmeste konkurrenter FC Barcelona stangen med en sejr på 2-0 hjemme over Espanyol.
Dermed fører holdet, der sluttede sidste sæson som nummer 15, med to point ned til Barcelona.
Efter en svingende sæsonstart har Frank Rijkards tropper fundet formen og erobrede søndag den tredje sejr på stribe, da Real Sociedad blev sendt hjem fra Camp Nou med en sæk på 0-5. 
Barcelonas målscore i de seneste tre kampe er 10-0. Ronaldinho lavede to mål i kampen, mens Mark van Bommel, Carlos Puyol og Henrik Larsson stod for de tre øvrige.
Real Madrid uden en både skadet og karantæneramt Thomas Gravesen vandt lørdag aften 2-0 over Betis.
