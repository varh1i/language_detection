لخ کاچينسکی، رئيس جمهور تازه لهستان خواهد شد و به اين ترتيب موقعيت حزب خود موسوم به "قانون و عدالت" را که در انتخابات پارلمانی ماه گذشته با اختلاف اندکی به پيروزی رسيد، تحکيم می کند.
با شمارش بيش از نود درصد آراء مشخص شده که آقای کاچينسکی رقيب خود، دونالد توسک را در مرحله دوم انتخابات رياست جمهوری شکست داده است. ميزان مشارکت رای دهندگان حدود پنجاه درصد بوده است.
آقای کاچينسکی که اکنون شهردار ورشو است، سياستمدار محافظه کاری است که خواهان احياء ارزشهای کاتوليک در لهستان به شمار می رود و می گويد که قصد ريشه کن کردن فساد را دارد. 
حزب آقای کاچينسکی در انتخابات پارلمانی ماه گذشته هم پيمان حزب آقای توسک، موسوم به "برنامه مدنی" بود و ائتلاف اين دو حزب راستگرا توانست چپ گرايان حاکم بر لهستان را با قدرت شکست دهد. 
اما سپس نمايندگان احزاب پيروز، در رقابت برای کسب مقام رياست جمهوری مقابل يکديگر قرار گرفتند. 
شادمانی در ورشو
به گفته گزارشگر بی بی سی در ورشو، طرفداران آقای کاچينسکی جشن شبانه پر شور و حالی را برپا کرده اند. 
او که تا چند روز پيش، ده درصد در نظرسنجی ها از رقيب خود عقب بود، بازگشت موفقيت آميزی به صحنه داشته است.
به نظر می رسد که حملات او عليه برنامه های رقيب انتخاباتی اش، که از اصلاحات اقتصادی و حرکت به سوی بازار آزاد طرفداری می کرد و همچنين وعده هايش مبنی بر حفظ مزايای رفاهی اقشار نيازمند، نقش تعيين کننده ای در اين پيروزی داشته است.
در ميان کشورهای عضو اتحاديه اروپا، لهستان بالاترين نرخ بيکاری را دارد. در اين کشور بسياری از مردم برای گذران زندگی به کمکهای مالیی دولت اتکا می کنند. 
آقای توسک در همه حوزه های رای گيری پايتخت نتايج نااميدکننده ای به دست آورد.
وی به شکست خود اذعان کرد و گفت می پذيرم که نتوانسته ام امروز در اين انتخابات موفق باشم.
دولت ائتلافی
آقای کاچينسکی در حالی که از پيروزی خود خبر می داد، نسبت به حزب برنامه مدنی موضعی آشتی جويانه اتخاذ کرد و گفت: "اکنون دو طرف بايد مذاکرات خود برای تشکيل يک دولت ائتلافی را از سر بگيرند."
حزب قانون و عدالت در انتخابات پارلمانی توانسته بود با فاصله اندکی پيشتاز شود و برنامه مدنی را پشت سر بگذارد. اما هيچکدام از دو حزب به تنهايی از کرسی های لازم برای تشکيل دولت برخوردار نيستند و بايد برای تشکيل دولت ائتلافی به توافق برسند. 
ياروسلاو کاچينسکی، برادر آقای کاچينسکی، رهبری حزب قانون و عدالت را برعهده دارد اما با وجود پيروزی پارلمانی، مقام نخست وزيری را پذيرا نشد.
اين دو حزب در جريان انتخابات رياست جمهوری برخوردها و مشاجرات شديدی در زمينه های مورد اختلاف داشتند. اما اين مشاجرات ممکن است صرفا بخشی از روند مبارزات انتخاباتی باشد و ادامه نيابد.
در غير اين صورت، دولت ائتلافی آينده لهستان، دوام چندانی نخواهد آورد. 
