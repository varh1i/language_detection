Die onderklere wat jy werk toe dra, kan jou loopbaan maak of breek. 
Só sê Simone Bartlett, bemarkingsbestuurder van die onderklerewinkel Barclay & Clegg asook Lacy's. Omdat die keuse van onderklere so belangrik is, het sy 'n paar wenke saamgestel: 
 Moet nooit 'n geborduurde bra onder 'n sagte materiaalhemp aantrek nie. Soek eerder 'n gladde opgestopte bra of 'n soomlose T-hemp bra wat jou sagte hemp komplementeer. 
 Moet nooit 'n gekleurde bra onder 'n wit hemp aantrek nie. Sagte korsetbra's of T-hemp-bra's in vleeskleur is 'n beter opsie. 
 Met wit broekpakke is dit uiters belangrik om die regte kleur broekie te dra. Vleeskleur is weer eens 'n veilige keuse, terwyl die snit kan wissel tussen 'n deurtrekker of die sjoebroekiestyl sodat onvleiende lyne nie wys nie. 
 Wanneer jy 'n top met dun bandjies dra, mag jou brabandjies nooit daaronder uitsteek nie. Die dekoratiewe brabandjies wat nou in die mode is, moet eerder vir 'n meer gepaste geleentheid soos 'n partytjie of informele byeenkoms gehou word. Deurskynende brabandjies is wel toelaatbaar of jy kan in 'n bra belê waarvan jy die bandjies na willekeur kan afhaal en aansit. 
 Moenie 'n bra met bandjies dra wanneer jy 'n skouerlose top onder 'n baadjie aanhet nie. Dit beteken jy sal heeldag nooit jou baadjie kan uittrek nie! Daar is heelwat bra's sonder bandjies wat gemaklik is. 
 Moet nooit 'n bra dra wat te klein is vir jou nie. Omdat jou lyf oor die jare verander, is dit belangrik om van tyd tot tyd jou bra's professioneel te laat pas. 'n Mens bly nie vir altyd 'n 34B nie. 
