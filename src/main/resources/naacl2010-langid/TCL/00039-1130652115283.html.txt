
‘Het scheelde maar een paar ballen’, zei Krajicek. ‘Maar ik besef wel dat ik goede resultaten heb behaald. Ik heb mijn niveau flink verbeterd. Schiavone was net ietsje sterker. Ik hoop dat ik volgende keer niet zo veel fouten maak. Als ik volgend jaar ook zo begin, kan het een mooi seizoen worden.’
Krajicek maakte indruk met haar spel in Hasselt. Vooral met haar winst in de kwartfinales op de Française Dechy, de nummer dertien van de ranglijst, dwong ze respect af. Die partij leverde de zus van Wimbledon-kampioen Richard Krajicek ook een wildcard op voor de Antwerp Diamond Games van 2006, als ze die invitatie dan nog nodig heeft. 
Als Krajicek zo doorgaat, zal ze dit toernooi op eigen kracht kunnen bereiken. De nummer 68 van de wereld zal na haar optreden in de Grenslandhallen een behoorlijke stap naar de top vijftig zetten.
Tegen Schiavone liet Krajicek opnieuw zien dat ze zich met de internationale top kan meten. ‘Ik denk dat ik meer van dit soort wedstrijden zal moeten spelen om die laatste stap naar de top te kunnen maken. De komende maanden of jaren zullen we zien of ik er echt bij hoor.’
Krajicek leverde tegen de Italiaanse weliswaar haar eerste servicegame in, maar kwam daarna sterk terug. Ze brak door de opslag van de nummer 16 van de wereld en forceerde op 4-4 de beslissende break voor de winst in de eerste set.
Na het verlies van de tweede reeks moest Krajicek zich laten behandelen wegens een dijbeenblessure. ‘Ik heb deze week veel moeten serveren en dat bezorgde me last van mijn dij. Helaas liep mijn service niet zo, dat was in deze partij cruciaal.’
Met een ingepakt dijbeen begon Krajicek als herboren aan de derde set. Ze liep uit naar 3-0 en leek op weg naar haar tweede finale op de WTA-tour. Schiavone pakte vier games op rij, maar Krajicek gaf zich pas op 7-5 gewonnen. ‘Michaëlla wacht nog een mooie toekomst’, zei Schiavone, die gisteren in de finale kansloos was tegen Clijsters.
