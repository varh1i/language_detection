Tara Correa-McMullen spillede bandemedlemmet Graciela Reyes i tv-serien 'Amy's ret', som vises på TV2. Nu er hun selv blevet dræbt i et formodet bandeopgør.
Den 16-årige skuespiller blev ramt af flere skud foran et lejlighedskompleks i forrige uge i Los Angeles-forstaden Inglewood.
To andre personer, som var sammen med Tara Correa-McMullen, blev såret, oplyser nyhedsbureauet AP.
Politiet har endnu ingen mistænkte, men mener at der var tale op et bandeopgør.
- Hun kan have været på det forkerte sted på det forkerte tidspunkt, siger politichefen i Inglewood, Steve Overly.
Tara Correa-McMullen var senest aktuel i filmen 'Rebound', hvor hun spillede sammen med Martin Lawrence.
