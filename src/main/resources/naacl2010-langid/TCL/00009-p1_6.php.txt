
เมื่อเวลา 09.45 น. วานนี้ ( 26 ต.ค. ) พ.ต.ท.ทักษิณ ชินวัตร นายกรัฐมนตรี เรียกรัฐมนตรีที่เกี่ยวข้อง กับการแก้ไขปัญหาโรคไข้หวัดนก มาประชุมที่ทำเนียบรัฐบาล จากนั้นนายพินิจ จารุสมบัติ รองนายกรัฐมนตรี ในฐานะประธานคณะกรรมการ แก้ไขปัญหาไข้หวัดนก กล่าวว่า ได้มารายงานผลการประชุม คณะกรรมการ โดยขณะนี้มีความพร้อม ที่จะจัดการประชุมเวิร์กช็อป ซึ่งนายกรัฐมนตรีจะเป็นประธานเอง แต่ต้องรอกำหนดวันที่แน่นอนก่อน สำหรับการเฝ้าระวัง ได้สั่งการเด็ดขาดไปแล้ว แต่ที่ผ่านมาเกิดความผิดพลาด จนทำให้นายบังอร เบ็ญพาด ชาว จ.กาญจนบุรี เสียชีวิต ซึ่งตกลงว่าจะไม่ให้เกิดขึ้นอีก ข้อสำคัญอยู่ที่เมื่อมีไก่ตายเกิน 5% จะต้องทำลายทั้งหมดทันที ดังนั้น ต่อไปนี้เมื่อไก่ตายไม่ถึง 5% ทาง ผวจ.ต้องรีบตัดสินใจ หากตัดสินใจไม่ได้ต้องรีบรายงานให้ตนหรือรมว.เกษตรฯตัดสินใจทันที สำหรับการส่งเชื้อตรวจในห้องแล็บที่ใช้เวลา 7-8 วันนั้น ต้องเร่งรัดให้เร็วขึ้น โดยต้องทำให้เสร็จไม่เกิน 12 ชั่วโมง 
คุณหญิงสุดารัตน์ เกยุราพันธุ์ รมว.เกษตรและสหกรณ์ กล่าวว่า ขณะนี้โรคไข้หวัดนกกลายเป็นโรคประจำถิ่นไปแล้ว แต่ละประเทศจะต้องปรับตัวให้อยู่กับเชื้อโรคได้อย่างปลอดภัย กระทรวงเกษตรฯพยายามวางมาตรการแก้ไขปัญหาระยะยาว เช่น ห้ามเคลื่อนย้ายสัตว์โดยไม่มีใบอนุญาต แต่ยังมีการฝ่าฝืน ดังนั้น จะต้องให้กระทรวงมหาดไทยเข้ามาช่วยในการตั้งด่านตรวจเพิ่ม เพราะด่านที่มีอยู่ไม่เพียงพอ นอกจากนี้ นายกรัฐมนตรียังเห็นชอบใน 4 เรื่อง คือ การให้ทำโรงเลี้ยงกลางในพื้นที่ที่มีการทำลายไก่ที่ติดเชื้อไข้หวัดนก โดยจะมีบริษัทกลางเข้าไปรับซื้อการนำเป็ดไล่ทุ่งเข้ามาสู่การเลี้ยงในระบบ การทำโรงเลี้ยง ไก่ชนให้ถูกหลักเกณฑ์ และการแยกสัตว์ปีกและหมูออกจากกัน โดยจะเริ่มนำร่องที่ จ.นครปฐม ในเดือน พ.ย.นี้ 
รมว.เกษตรฯกล่าวอีกว่า ในวันที่ 26 ต.ค. กระทรวงเกษตรฯได้ออกประกาศฉบับที่ 4 เรื่องห้ามจำหน่าย จ่าย แจก ซื้อขาย เคลื่อนย้าย ชำแหละ หรือกระทำการอื่นใดกับสัตว์ปีกที่ป่วยหรือตาย หลังจากที่ออกประกาศฉบับที่ 3 ไปแล้ว เนื่องจากพบว่ามีผู้ประกอบการค้า สัตว์ปีก นำสัตว์ปีกที่ป่วยตายมาทิ้งในที่สาธารณะ ซึ่งอาจเป็นสาเหตุให้เชื้อแพร่ระบาดได้ หากมีการฝ่าฝืนจะต้องถูกจำคุกไม่เกิน 2 เดือน หรือปรับไม่เกิน 4 พันบาท หรือทั้งจำทั้งปรับ 
ด้าน พล.อ.อ.คงศักดิ์ วันทนา รมว.มหาดไทย กล่าวว่า ได้ประสานงานกับหน่วยงานที่เกี่ยวข้อง เพื่อตั้งด่านควบคุมการเคลื่อนย้ายสัตว์ปีกเพิ่มอีกหลายจุด ส่วนบ่อนไก่ชนยังคงเปิดตามปกติ เพียงแต่ควบคุมไม่ให้เคลื่อนย้ายข้ามพื้นที่ อย่างไรก็ตาม ขณะนี้มีบ่อนไก่ชนขอปิดตัวเองเพราะเกรงว่าอาจมีการลักลอบนำไก่จากที่อื่นมาตี ซึ่งเป็นการช่วยเหลือชาติทางหนึ่ง 
พล.ต.ท.อชิรวิทย์ สุพรรณเภสัช ผู้ช่วย ผบ.ตร.ในฐานะโฆษกสำนักงานตำรวจแห่งชาติ กล่าวถึงมาตรการป้องกันการเคลื่อนย้ายสัตว์ปีก ช่วงการแพร่ระบาดโรคไข้หวัดนกว่า สำนักงานตำรวจแห่งชาติจะปฏิบัติงานร่วมกับ กระทรวงสาธารณสุขและกระทรวงเกษตรและสหกรณ์ โดยคอยเฝ้าระวังป้องกันการเคลื่อนย้ายสัตว์ปีกโดยไม่ได้รับอนุญาต รวมทั้งทุกโรงพักช่วยกันประชาสัมพันธ์เผยแพร่ ให้ประชาชนรับทราบ 
ขณะที่ นายยงยุทธ ติยะไพรัช รมว.ทรัพยากรธรรมชาติและสิ่งแวดล้อม กล่าวถึงมาตรการป้องกันไข้หวัดนกในส่วนของกระทรวงทรัพยากรฯว่า ได้สั่งการให้หน่วยงานที่เกี่ยวข้องทำมาตรการเฝ้าระวังดูแลนกอพยพ นกประจำถิ่น และสัตว์ป่าในพื้นที่ 76 จังหวัดทั่วประเทศ โดย เฉพาะบึงบอระเพ็ด จ.นครสวรรค์ และ จ.พระนครศรีอยุธยา ปทุมธานี นครปฐม และเขตภาคกลางที่มีนกอพยพ โดยสุ่มตรวจหาเชื้อโรคไข้หวัดนกจากนกประจำถิ่นและนกอพยพ พบว่า จากจำนวน 18,000 ตัวอย่าง 24 ชนิด มี 8 ชนิด ในนกทั้งสองประเภทมีเชื้อไข้หวัดนก และอีก 2,000 ตัวอย่าง อยู่ในระหว่างการตรวจสอบ 
รมว.ทรัพยากรฯกล่าวอีกว่า นอกจากนี้ ยังให้นายชวาล ทัฬหิกรณ์ รองอธิบดีกรมอุทยานแห่งชาติ สัตว์ป่าและพันธุ์พืช ออกสุ่มตัวอย่างนกพิราบแถวสนามหลวงและพื้นที่รอบ กทม. ด้วย รวมทั้งให้สวนสัตว์ในความดูแลขององค์การสวนสัตว์ทั้ง 5 แห่ง ยกเลิกให้สัตว์กินเนื้อทุกประเภท เลิกกินไก่แล้ว โดยเปลี่ยนมาให้เนื้อแทน 
ที่รัฐสภา น.พ.วีรพงศ์ สกลกิติวัฒน์ ส.ว.กระบี่ ประธานคณะกรรมาธิการการสาธารณสุข วุฒิสภา กล่าวว่า แม้รัฐบาลจะสกัดการระบาดของเชื้อไข้หวัดนกได้ในระดับหนึ่ง แต่ต้องทำในเชิงรุกให้มากกว่านี้ โดยเฉพาะต้องกล้ายอมรับว่าเชื้อไข้หวัดนก สามารถระบาดจากคนสู่คนได้ แต่จะต้องรับเชื้อในปริมาณมากและใช้เวลาพอสมควร เพื่อป้องกันเชื้อกลายพันธุ์ นอกจากนี้ ควรสำรองวัคซีนไข้หวัดใหญ่ไว้มากๆ เพราะทั้งจีนและสหรัฐฯได้กักตุนวัคซีนและยาไทมิฟลูที่จะพัฒนาเป็นวัคซีนหวัดนกไว้แล้ว อีกทั้งควรสร้างศูนย์วิทยาศาสตร์การแพทย์ แบบถาวรในพื้นที่ที่พบการระบาดบ่อยๆ และในวันที่ 31 ต.ค.-1 พ.ย.นี้ กระทรวงสาธารณสุขจะมาฉีดวัคซีนป้องกันไข้หวัดนกให้แก่ ส.ว.ทุกคนด้วย 
สำหรับสถานการณ์การแพร่ระบาดในจังหวัดต่างๆ นั้น น.พ.วิชัย เกิดวิชาญ ผอ.โรงพยาบาลเจ้าพระยาอภัยภูเบศร จังหวัดปราจีนบุรี กล่าวว่า ได้รับตัวนายใส ศิริกุล ผู้ป่วยเฝ้าระวังไข้หวัดนกจาก รพ.นาดี มารักษาตัวต่อ จากการตรวจสอบอย่างละเอียดไม่พบเชื้อไข้หวัดนกแต่อย่างใด ขณะเดียวกัน ที่ รพ.นาดี มีผู้ป่วยเป็นชาวต่างชาติคือนายเอริยาส ราเมาะ อายุ 21 ปี อาชีพขายโรตี มีอาการเป็นไข้และเจ็บหน้าอก แพทย์ได้จัดยาให้ แล้วให้กลับบ้าน แต่มีอาการทรุดหนัก จึงกลับมารักษาตัวที่ รพ.อีกครั้ง ทาง รพ.จึงส่งตัวต่อไปที่ รพ.เจ้าพระยาอภัยภูเบศร แต่เสียชีวิตระหว่างเดินทาง ส่วนสาเหตุการเสียชีวิตนั้นต้องรอผลพิสูจน์จากแพทย์ต่อไป 
ส่วนที่ โรงพยาบาลสมุทรสาคร ได้รับตัว ด.ช.ชาคริต แป้นเงิน อายุ 3 ขวบ ผู้ป่วยที่อยู่ในข่ายเฝ้าระวัง เนื่องจากผู้ป่วยมีประวัติสัมผัสไก่ที่ตายผิดปกติ ขณะที่นายมานะ เปาทุย สาธารณสุขอำเภอกระทุ่มแบน กล่าวว่า ที่ โรงพยาบาลกระทุ่มแบนได้รับตัวนายอิทธิศักดิ์ สุมาจันทร์ อายุ 24 ปี ผู้ป่วยเฝ้าระวังไข้หวัดนก ซึ่งจะต้องคอยสังเกตอาการต่อไป 
น.พ.ดุสิต ขำชัยภูมิ ผอ.โรงพยาบาลบ้านเขว้า อ.บ้านเขว้า จ.ชัยภูมิ กล่าวว่า จากการตรวจอาการ น.ส.กิ่งกาญจน์ เบ็ญพาด ซึ่งเดินทางไปเยี่ยมญาติที่ จ.กาญจนบุรี แล้วเกิดป่วยไข้ ผลการตรวจสอบจากศูนย์วิทยาศาสตร์การแพทย์ จ.นครราชสีมา ไม่พบเชื้อไข้หวัดนกแต่อย่างใด และขณะนี้แพทย์อนุญาตให้กลับบ้านได้แล้ว ด้าน น.พ.จรูญศักดิ์ อุตตาระพงศ์ หน.กลุ่มดูแลสุขภาพสัตว์ ปศุสัตว์ จ.นนทบุรี พร้อมด้วยเจ้าหน้าที่เข้าทำลายไก่จำนวน 3,000 ตัว ในฟาร์มของนายประจวบ จันทร์แจง ในเขต อ.บางบัวทอง เนื่องจากพบว่ามีไก่ตายโดยไม่ทราบสาเหตุกว่า 10% 
ในส่วนของสถานการณ์ไข้หวัดนกทั่วโลกนั้น สำนักข่าวต่างประเทศรายงานว่า ทางการจีนฆ่าไก่และเป็ดอีก 545 ตัว หลังมีรายงานพบการระบาดของหวัดนกครั้งที่ 3 ในรอบ 1 สัปดาห์ ในมลฑลหูหนาน นอกจากนี้ ยังได้ฆ่าไก่และเป็ดต้องสงสัยติดเชื้อหวัดนกในมองโกเลียเมื่อสัปดาห์ที่แล้วกว่า 2,600 ตัว ส่วนทางการไต้หวันประท้วงอังกฤษกล่าวหาไต้หวัน เป็นต้นทางนำส่งสัตว์ปีกติดหวัดนกเข้าประเทศ 
ด้าน องค์การอนามัยโลกพุ่งเป้าพื้นที่เอเชียตะวัน ออกเฉียงใต้ เสี่ยงต่อการระบาดของหวัดนกอย่างยิ่ง และเกรงว่าเชื้อไวรัสมรณะอาจเริ่มติดต่อสู่มนุษย์ได้จากพื้นที่แถบนี้ จำเป็นอย่างยิ่งต้องป้องกันไม่ให้เกิดขึ้น รัฐบาลญี่ปุ่นช่วยส่งผู้เชี่ยวชาญ เงิน และยาฉุกเฉินให้อินโดนีเซียเอาไว้เตรียมรับมือไข้หวัดนก พร้อมทั้งตรวจสอบนกตายบนเกาะบาหลี 
ส่วน อินเดียมีรายงานการตรวจสอบนกอพยพตาย 10 ตัว ต้องสงสัยติดหวัดนก ขณะที่รัฐบาลอินเดียอนุญาตบริษัทเอกชนผลิตยาต้านไวรัสหวัดนกได้ทันที โดยไม่ต้องรออนุมัติจากบริษัทโรช เจ้าของสิทธิบัตรยาแห่งสวิตเซอร์แลนด์ แต่บริษัทโรชขู่เตรียมฟ้องละเมิดลิขสิทธิ์ผลิตยาทามิฟลูของตน ส่วนรัฐบาลออสเตรเลียเสนอมอบเงิน 6 ล้านดอลลาร์สหรัฐฯ ใช้ช่วยเหลือกลุ่มประเทศหมู่เกาะแถบแปซิฟิก ต่อสู้การระบาดของหวัดนกในช่วง 4 ปีข้างหน้า พร้อมทั้งเพิ่มความเข้มงวดกักกันตรวจสอบการค้าสัตว์ปีกระหว่างประเทศ ขณะที่รัฐบาลฟิลิปปินส์สั่งเตรียมพร้อมรับภัยระบาดของหวัดนก เพราะเชื่อแน่ว่าต้องเกิดขึ้นภายในประเทศด้วย เช่นเดียวกับรัฐบาลเกาหลีใต้และศรีลังกาก็สั่งเตรียมพร้อมป้องกันและสกัดกั้นอย่างเต็มที่ 
ขณะเดียวกัน การประชุมรัฐมนตรีสาธารณสุขและผู้เชี่ยวชาญด้านสาธารณสุขจากกว่า 30 ประเทศ ที่แคนาดา ที่ประชุมเห็นพ้องร่วมมือกันหยุดยั้งการระบาดของหวัดนก โดยไทยและเม็กซิโกเสนอขอชาติร่ำรวยแบ่งปันวัคซีนหวัดนกแก่กลุ่มชาติกำลังพัฒนาร้อยละ 5 ถึง 10 ส่วนหน่วยงานความปลอดภัยด้านอาหารแห่งสหภาพยุโรป แนะนำประชาชนให้หลีกเลี่ยงการบริโภคไข่ดิบ เพื่อป้องกันการติดเชื้อหวัดนกอีกทางหนึ่ง พร้อมไปกับมาตรการห้ามนำเข้าสัตว์ปีกเป็นๆจากต่างประเทศ 
สำนักข่าวต่างประเทศรายงานเพิ่มเติมว่า ทางการฝรั่งเศสอยู่ระหว่างตรวจอาการป่วยของชายคนหนึ่งต้องสงสัยได้รับเชื้อไข้หวัดนก โดยผู้ป่วยคนดังกล่าวอาศัยอยู่บนเกาะรียูเนียน กลางมหาสมุทรอินเดีย และเพิ่งเดินทางกลับมาจากประเทศไทย คาดว่าจะทราบผลการตรวจสอบภายในสัปดาห์นี้ ขณะที่ชาวฝรั่งเศสอีก 19 คน ที่เดินทางมายังไทยพร้อมกับชายต้องสงสัยติดเชื้อดังกล่าว ถูกเจ้าหน้าที่เรียกตัวมาตรวจสุขภาพ โดยพบว่า 2 คน มีอาการคล้ายไข้หวัด ซึ่งอยู่ระหว่างการตรวจสอบเช่นกัน นอกจากนี้เจ้าหน้าที่ยังเตือนชาวฝรั่งเศส ที่จะเดินทางไปยังประเทศที่พบเชื้อ อาทิ ไทย กัมพูชา เวียดนาม และอินโดนีเซีย ให้หลีกเลี่ยงการใกล้ชิดสัตว์ปีกในประเทศนั้นๆ ขณะเดียวกันทางการอังกฤษยืนยันผลการตรวจซากหงส์ 6 ตัว ที่ตายในโครเอเชียพบติดเชื้อหวัดนกสายพันธุ์มรณะเอช 5 เอ็น1 
ล่าสุดเจ้าหน้าที่ฝรั่งเศสแถลงว่า จากการตรวจสอบเบื้องต้นพบว่า ชายวัย 45 ปี คนหนึ่งที่เพิ่งเดินทางกลับจากประเทศไทย ไปถึงเกาะยูรีเนียน ของฝรั่งเศส อาจจะติดเชื้อไวรัสไข้หวัดนกสายพันธุ์มรณะ โดยจากการตรวจเชื้อ 2 ครั้ง ปรากฏว่าครั้งแรกให้ผลไม่แน่ชัด แต่ครั้งสุดท้ายให้ผลเป็นบวก อย่างไรก็ตาม เจ้าหน้าที่จะตรวจซ้ำอีกครั้งเพื่อยืนยันผลให้ชัดเจน
