KLASSIEKE KLANKE: IN die goeie ou dae het mense singend vir hul taal gestry. Nadat dr. G.G. Cillié byvoorbeeld die "eerste Studentetaalkonferentie in Zuid-Afrika" op 7 April 1911 op Stellenbosch afgesluit het met die woorde "Niet de jonge mensen, doch hun leiders zijn menigmaal pap", "(Luid applaus)", het die aanwesiges "uit volle borst" "Het Unie Volkslied" gesing.
Ook op die konferensieprogram was "Zangstukke" uitgevoer deur mej. M. Claassens en mnr. F. Koch en afsluitende samesang van "Het lied der Afrikaners" (vandag meer bekend as "Afrikaners Landgenote") en die "Vrijstaatse Volkslied".
Maar die aanwesiges het nie net op ou staatkundige treffers staatgemaak nie. Nee, hulle het die taalstryd gesien as 'n geleentheid om kommissies uit te loof aan komponiste van opruiende estetiese onverskilligheid. In die verslag van hierdie eerste taalkonferensie is dus 'n liedteks en noteteks gedruk van 'n lied deur M.L. de Villiers (komponis van "Die Stem") met woorde deur nog 'n dominee, 'n sekere Brümmer (M.A., B.D.).
"Oproep tot stryd vir die moedertaal" heet dié lied, "spesiaal gedich en gekomponeer vir die studentetaalkonferentie". Onder die titel lees 'n mens dat die lied "vir studente-taalkonferenties ens. bedoeld" is en onder die liedteks dat dit te koop is by Darter in Kaapstad en Stellenbosch teen 1s. 1d. posvry.
Wat het die afgevaardigdes gesing?
Leef daar een mens, wat, koud van hart,
Syn moeders taal verag,
En dan verwaand, syn volk tot smart,
O'er hule nood durf lag?
Kom, steur jou aan die skepsel niet,
Al is hy nog so fyn;
Hy is voorwaar geen grote Piet
Al het hy ook die skyn.
Emosies intensiveer in die tweede strofe wanneer die "een mens" verander na 'n "vreemde" en die strydendes sweer om te "spook totdat dit kraak", sodat die "slapers ook meedraf". In die derde strofe het die "vreemde" verdwyn (ons stel geen vrae nie). Dit is nou "strijdgenote" en "warm van bloed, studente fier" wat wapens slyp onder dié aansporing: "Dus op! en veg met hart en sin / Tot almal op zal dons." Heel erg bloedstollend en veglustig.
En ook nie juis getoonset op die vleuels van verruklike gesange nie. De Villiers se A-majeur-marsmelodie ("opgewek" wil hy die strydendes laat spook) is maar aan die vrotterige kant. Dit haak dikwels op 'n enkele toon vas en is ten spyte van die algemeen banale aard daarvan uitgetorring en onsamehangend.
Maar wat 'n idee. Singend strydend. Talige harmonie bewerk deur 'n stel slim oplossings van tussendominante. 'n Polifoniese gebrabbel in 'n grootse enkele tekstuur ingesing. Die ritmiese geskoffel van grys skoene tussen tekkies, Prada, stowwerige voetsole en leersandale. 'n Spul befoeterde mans (en vroue) se strot sou móés sak in gesang, selfs bloedstollende gesang. Die politieke verknoping in lywe wat singend asemhaal, sou noodwendig moes ontspan in ruimer grootmoedigheid. Niemand wat sy eie lyflikheid in sang ervaar, is onbewus van die teater van die woord nie.
'n Hele repertorium sou so kon ontstaan: die Taal se eie struggle songs (wat is De Villiers se melodie tog anders?). "Konvokasie-kantate" (oorweldigend homofonies), "Ballad for a Brinkman" (uitgebreide cadenza vir slim imbongi), "Hertzoggies" (mars in &frac34;), "Tagtig maak ons magtig" (epiese koorsimfonie vir vier dubbelkore), "T vir twee" (vir antifonale Afrikaanse en Engelse kore), "Hermann se sitaat" (Boerefado vir een stemband), "Lewer Organum" (draaiorrel en castrati-duo), "Diversifikasie-divertimento" (rektoraat-kwartet) en "In die stilte van my pyn" (vir selfopheffende monotoon).
Strydend met 'n lied in die hart.
"A" is our tonic, darlings, "E" our dominant.
Maar terwyl komponiste ywerig begin werk aan hul taalstryd-kommissies teen paslike patriotiese vergoeding, sou 'n mens as meer beskeie begin kon voorstel dat "The V.C. Song" (1904), opgedra aan "Past and Present Students of the Victoria College, Stellenbosch" (woorde en musiek deur Nico Hofmeyr en Nederlandse vertaling deur "Old Victorian"), as strotverlagingsmeganisme gesing word op konvokasie- en raadsvergaderings en alle ander vergaderings waar twee of meer in die naam van Taalbesinning bymekaarkom. Dit lui:
There is room and scope for all
In our Sporting-ground and Hall,
Whatever be their nationality;
From the Orange or the Vaal,
Speaking English or the Taal
We are Africanders all in our V.C.
Waar's Grote Piet? Take it away, Kappie!
Van d'Oranje of de Vaal
Sprekend Engels of de Taal
Afrikaanders zijn wij allen trouw en vrij!
Die skrywer bedank die Universiteit Stellenbosch se Dokumentasiesentrum vir Musiek vir toegang tot die bronne wat hier genoem en aangehaal word.
