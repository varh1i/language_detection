Mellem den 1. januar og 31. marts 2004 blev der i gennemsnit dræbt eller såret 26 irakere, civile eller soldater og politifolk, af oprørere i Irak.
Det tal steg til 64 om dagen i perioden fra 29. august til 16. september i år.
Det siger det amerikanske forsvarsministerium, Pentagon, i en rapport, der er sendt til Kongressen i Washington, om irakiske tab under konflikten i Irak.
Ifølge rapportens tal er der såret eller dræbt næsten 26.000 irakere fra januar 2004 og frem til nu.
For en uge siden nåede dødstallet blandt amerikanske soldater i Irak op på 2000 siden marts 2003.
Ifølge hjemmesiden iraqibodycount.net, der prøver at holde snor i antallet af dræbte i Irak, var det samlede dødstal blandt civile siden krigens begyndelse og frem til søndag mellem 26.732 og 30.098.
