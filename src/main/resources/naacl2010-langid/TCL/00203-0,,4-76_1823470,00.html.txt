
KAAPSTAD. - Suid-Afrika se oorwinning in die eerste eendaagse stryd oor Nieu-Seeland, sy swak kolfvertoning ten spyt, is 'n positiewe teken vir die res van die krieketreeks.
Ashwell Prince, middelorde-kolwer van die Suid-Afrikaanse span, het gister beklemtoon dat die Proteas beslis beter sal kolf in die vier oorblywende kragmetings. Die volgende wedstryd is Vrydag hier op Nuweland.
"Ons het nie goed begin nie, maar Justin (Kemp) het uitstekend gekolf om die wa deur die drif te kry. As ons 'n wedstryd kan wen waarin ons nie goed gespeel het nie, dink net wat sal gebeur wanneer ons op al ons silinders loop," het Prince gesê.
"Te veel ouens het tellings in die 20's en 30's gekry sonder om voort te gaan en 'n grote op die telbord te plaas."
Dié hotklou-kolwer het ook gister tydens sy span se oefening by Nuweland beaam hy is al hoe meer op sy gemak met sy rol binne die span.
"Ek is nie daar om sesse te moker nie. My rol is om die bal in gapings te plaas en een lopie in twee te omskep, en twee's te druk na drie met my vinnige hardloopwerk tussen die paaltjies.
"Ek verstaan ook as die ouens voor my (in die kolflys) groot beurte speel en tot die 35ste boulbeurt (of later) kolf, dan sal ouens soos (Mark) Boucher en (Shaun) Pollock voor my gaan kolf," het hy gesê.
Prince het sedert die eendaagse reeks teen Engeland verlede jaar dié rol sy eie gemaak. Sy gemiddelde in internasionale kitskrieket is tans 'n baie gesonde 55.89, maar amper meer indrukwekkend is die goeie temperament wat hy teen die Engelse gewys het. Waar Kemp die meeste erkenning gekry het vir sy blitsbeurte het baie mense Prince se bydraes misgekyk.
"Ek dink nie mense besef altyd dat daar wel 'n rol is vir spelers wat net normaal in eendaagse krieket kolf nie. Toe ek en Herschelle (Gibbs) Sondag saam gekolf het, was ons eerste gedagte slegs om weer stabiliteit aan die beurt te verleen," het Prince gesê. 
"Dat ons vir 'n paar beurte baie stadig gekolf het, was van minder belang."
"Natuurlik moet jy ook die vermoë hê om die bal te moker, maar daar sal altyd 'n plek wees vir iemand om 'n ondersteunende rol te speel." 
