Arsenal ambao wamemaliza ligi kuu ya soka ya England katika nafasi ya pili, wataanza msimu ujao wakiwa angalau na kikombe kimoja baada ya kuwaangusha Manchester United katika fainali ya kombe la FA mjini Cardiff kwa mikwaju ya penati 5 - 4.
Mlinda mlango Jens Lehmann wa Arsenal alipangua mkwaju mmoja wa penati uliotandikwa na Paul Scholes kwenye mechi ya kwanza katika historia ya kombe hilo.
Timu bora ilishindwa
Ingawa Manchester United ndiyo walisakata kabumbu maridadi yenye pasi za uhakika na mashambulizi ya mpangilio, nafasi za wazi walizozipoteza ziliwagharimu vibaya kiasi cha kushindwa hata katika muda wa nyongeza kutikisa nyavu za Arsenal.
Pengine mashabiki wa Arsenal watamshukuru sana mlinda mlango Jens Lehmann ambaye licha ya kumtoa nishai Scholes, lakini kimsingi huenda ndiye mchezaji aliyeibeba Arsenal kwa kuokoa michomo mingine kadhaa katika dakika 90.
Tathmini
Wadadisi wa maswala ya soka wanabainisha kwamba kukosekana kwa mshambuliaji hodari Thierry Henry, kuliifanya Arsenal kuwa na safu butu ya ushambuliaji na kuwapa Manchester United uwanja wa kujidai na kuisakana ngome ya Arsenal.
Ushindi huo wa Arsenal ulikata ngebe ya Manchester ambao wameshinda mechi nyingi dhidi ya wapinzani wao msimu huu, mojawapo ikiwa ni magoli 4-2 walipoifunga Arsenal katika uwanja wa nyumbani - Highbury.
Historia yaandikwa
Katika fainali ya mwaka huu, Idhaa ya Kiswahili ya BBC iliandika historia kwa kutangaza mechi hiyo moja kwa moja kutoka uwanja wa Millenium mjini Cardiff.
Wanamichezo Juma Nkamia, Idd Seif na Hassan Mhelela, walikuwa mashuhuda wetu ambako walifanya usimulizi wa mechi hiyo mwanzo hadi mwisho pamoja na vituko vya nje ya uwanja.
