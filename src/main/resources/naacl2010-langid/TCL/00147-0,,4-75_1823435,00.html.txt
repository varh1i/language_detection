
KAAPSTAD. - Honderde Wes-Kaapse leerders moet steeds lang afstande te voet skool toe aflê omdat die onderwysdepartement nie kan bekostig om 'n busdiens beskikbaar te stel nie.
Die departement bestee jaarliks R120 miljoen aan die vervoer van leerders en moes 30 nuwe aansoeke van die hand wys weens begrotingsbeperkings, het mnr. Cameron Dugmore, provinsiale onderwysminister, gesê. 
"Die departement is besig om sy begroting te herprioritiseer om vervoer aan dié leerders te verskaf."
Hy het in reaksie op bewerings dat die departement se tenderprosedure busoperateurs dwing om hul prys tot op die been te sny, gesê prys is 'n belangrike deel van die verskaffingsketting.
"Die WKOD bestee jaarliks baie meer geld aan die vervoer van leerders as ander provinsies. Die Wes-Kaap is naas Gauteng die enigste provinsie wat 'n amptelike leerdervervoerstelstel het." 
Volgens hom is dit jammer dat die vereniging van busoperateurs, Saboa, geen formele voorleggings aan sy kantoor gedoen het met spesifieke voorbeelde van ongelykhede in die betaling van dienste aan verskillende operateurs nie.
"Ons hoop om binnekort 'n vergadering met Saboa te belê om die aantygings te bespreek. Dit sal help as Saboa voor die vergadering 'n voorlegging doen sodat ons dan daarop kan reageer." 
Die departement se vervoerbeleid bepaal dat leerders wat verder as 5 km van 'n skool bly, met busse vervoer moet word. Dugmore het gesê dit is ook noodsaaklik dat die departement vervoer gee aan leerders vir wie dit onveilig is om skool toe te loop, selfs al bly hulle binne 'n 5 km-radius. 
Leerders wat nasionale of provinsiale paaie moet oorsteek om by die skool te kom, sou dus ook in aanmerking kom vir vervoer. "Die departement moet voorsiening in dié behoeftes volgens sy beskikbare hulpbronne bepaal."
Dugmore het gesê die departement is besig om onreëlmatige vervoerskemas in die metropool uit te skakel en sal hopelik op dié manier hulpbronne beskikbaar stel.
'n Ondersoek oor onreëlmatige toekenning van subkontrakte is volgens Dugmore "in 'n gevorderde stadium". 'n Aankondiging in dié verband sal na verwagting aanstaande maand gedoen word.
"Dit is belangrik dat organisasies soos Saboa die departement help om te verseker dat hul lede aan tendervereistes voldoen en nie kortpaaie vat nie," het hy gesê.
