I dag är det fyra år sedan som göteborgaren Dawit Isaac fängslades i Eritrea. Han och tio andra journalister arresterades den 23 september 2001 i Asmara. 
Enligt uppgift finns han fortfarande i fängelset i samma stad. Inga anklagelser har förts fram mot Dawit, han har inte fått någon advokat och vet inte varför han sitter anhållen.
Det har varit märkvärdigt tyst om Dawit, trots att han är svensk medborgare. Vi kan jämföra med ståhejet kring Mehdi Ghezali, Guantanamosvensken som engagerade såväl massmedierna, allmänheten, regeringen och själve statsministern. 
Engagemanget i Dawits öde är betydligt mer behärskat, trots att UD försäkrar att det pågår tyst diplomati. I en lägenhet i Göteborg sitter Dawits fru Sofia och deras tre barn och väntar. 
Inte förrän de senaste månaderna har UD hört av sig till dem. Det är inget mindre än en skandal att en svensk oskyldig medborgare lämnas åt sitt öde i en diktatur som Eritrea.
