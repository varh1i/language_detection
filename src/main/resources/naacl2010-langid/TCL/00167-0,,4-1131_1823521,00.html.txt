
OOS-LONDEN. - 'n Vrou van hier is koelbloedig deur vermoedelik haar getroude minnaar vermoor.
Volgens insp. Stephen Marais, polisiewoordvoerder, het me. Clarence Jukuku (54) Maandag omstreeks 15:00 by haar minnaar se huis in Scenary Park ingestap.
Volgens Marais was die vrou en drie kinders van die verdagte, wat glo in die 50 is, by hom toe Jukuku daar ingestap het. Die kinders is 16, 12 en 5 jaar oud en volgens Marais is daar nog nie duidelikheid of hulle alles aanskou het nie.
"Die verdagte en Jukuku het glo 'n onderonsie gehad, waarna hy sy pistool gaan haal en haar geskiet het." Volgens Marais is twee skote gevuur, waarvan een haar in die kop getref het. 
Sy het na verneem word by die kombuisdeur inmekaargesak en gesterf.
Marais het gesê die verdagte se vrou was erg getraumatiseer en dat polisiebeamptes nie dadelik haar verklaring kon neem nie. 
Hoewel die polisie weet wie die vermeende moordenaar is, is hy nog nie in hegtenis geneem nie. 
Hy het ná die voorval gevlug. - (Yolandé Hayward)
