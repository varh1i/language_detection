Tá Cúigí na tíre seo gnóthach le cúpla mí anuas ag imirt cluichí sa tSraith Cheilteach, ach is léir gur ar an gCorn Eorpach atá ag tosú an deireadh seachtaine seo atá a n-aird ar fad dírithe, a scríobhann Eoghan 
Ó Neachtain 
Tá Cúigí na tíre seo gnóthach le cúpla mí anuas ag imirt cluichí sa tSraith Cheilteach, ach is léir gur ar an gCorn Eorpach atá ag tosú an deireadh seachtaine seo atá a n-aird ar fad dírithe, a scríobhann Eoghan 
Ó Neachtain 
Níl tada ag dul idir bainisteoirí Cúigí agus codladh na hoíche ach gortú imreoirí ar chaighdeán Bhrian O’Driscoll nó Christian Cullen.
Gan ceachtar de na himreoirí thuasluaite ar fáil go ceann cúpla seachtain agus mí i gcás Cullen, níl aon rogha ag ár gcuid cúigí ach cur chun páirce an deireadh seachtaine seo agus bearnaí i gcúpla ionad atá an-tábhachtach go deo. 
Más aon slat tomhais an tSraith Cheilteach, is léir gur Mumha agus Ulaidh, a d’imir oíche Dé hAoine, foirne atá sa gcéad agus dara háit ar thábla an chomórtais sin faoi láthair, is fearr a réitigh iad féin Chomórtas Eorpach nua seo. 
Cé gur chuir Cúige Laighean feabhas ar chúrsaí i gcoinne Chaerdydd an Satharn seo caite, ní féidir an fíor-dhrochthús a rinne siad sa tSraith Cheilteach a shéanadh, go háirid agus iad as baile i gcoinne na Mumhan coicís ó shin. 
Fiú má tá a rás rite sa tsraith, tá go leor ag súil go mbeidh fir Átha Cliath in ann tógáil ar an gcur chuige a bhí acu sa gcéad chluiche san RDS, an suíomh nua a bheas acu go ceann cúpla bliain, an fhad a bheas siad ag feistiú Dhomhnach Broc.
Is i gcoinne Bath, foireann a bhuaigh an Comórtas Eorpach i 1998 ach atá faoi bhrú sa bPremiership i Sasana faoi láthair, a imreoidh siad. 
In aineoinn an fheabhais a bhí ar chúrsaí an deireadh seachtaine seo caite, is léir ó chluiche úd na Mumhan go bhfuil deacrachtaí ag Laighin i mbeagnach chuile réimse den pháirc. Níl fáil acu don séasúr seo ar an húicéara Shane Byrne a d’imir do na Leoin ag deireadh an tséasúir seo caite, tá seisean ag imirt i Sasana anois. Thar sáile freisin atá Leo Cullen, imreoir a bhí lárnach agus mar pháirtí thar a bheith oilte sa dara líne tosaithe le Malcolm O’Kelly. Cé go bhfuil fáil arís ag Laighin ar Keith Gleeson sa líne chúil tosaithe is buille mór é Victor Costello a bheith éirithe as an gcluiche. Bhí an-éifeacht ag roinnt le toirt Victor go háirid i gcluichí crua an Chomórtais Eorpaigh. 
I measc na gcúlaithe, níl fáil fós ar Bhrian O’Driscoll, fear atá gortaithe ón gcéad chluiche Leoin i gcoinne na nAll Blacks. Tá Howell ar iarraidh freisin: bhí seisean an-éifeachtach go deo mar leathchúl amuigh le linn an tséasúir seo caite. Bhain Michael Chieka bainisteoir nua Laighean leas as cluichí na Sraithe Ceiltí le seans a thabhairt do chúpla imreoir geansaí uimhir 10 a chur orthu féin. Seans gurb é Felipe Contepomi, laoch na himeartha i gcoinne Chaerdydd, a bheas ag imirt san áit lárnach seo. Má éiríonn le Contepomi dóthain liathróide a chur siar chuig D’Arcy agus Horgan ba cheart go mbeadh dóthain sa mála ag Cúige Laighean an babhta seo. Ceist eile ar fad cluichí eile atá le teacht fós, Bourgoin go háirid. 
Léigh an scéal seo ina iomláine i Foinse
