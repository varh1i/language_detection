मनाङ जिल्लास्थित काङगुरू हिमाल आरोहण गरी फकर्ने क्रममा गत बिहीवार हिम पहिरोमा परी बेपत्ता भएका सातजना फ्रेन्च र ११ जना नेपालीहरूको अझै कुनै पत्तो लाग्न सकेको छैन।
उनीहरूको खोजी गर्न पोखराबाट सोमवार पठाइएको टोली मौसम राम्रो भएपनि घट्नास्थल पुग्न नसकेको गण्डकी अंचल प्रशासक कुमारबहादुर कार्कीले बताउनुभयो।
उहाँले उद्धार टोलीलाई लिएर घट्नास्थल नजिकै मेता भन्ने ठाउंमा पुगेको र पर्वतारोहीहरूले पाल हालेर बसेको सम्पूर्ण ठाउंलाई नै हिम पहीरोले बगाएर तल खोंचमा पु-याएको देखेको उल्लेख गर्नुभयो।
उहाँले करीब ४,१०० मिटरको आधार शिविरबाट हिम पहिरोले लगभग ४५ मिटर तल सबैलाई खसालेको हुनाले पर्वतारोहीहरू बाँच्ने आशा समाप्त प्राय: भएको पनि बताउनुभयो।
मौसममा सुधार आएको खण्डमा केही दिन भित्रमा बेपत्ता भएकाहरूको खोजि हुनसक्ने बताइएको छ।
घट्नास्थल मनाङ जिल्लाको सदरमुकाम चामेबाट करिब दुई दिनको पैदल दूरीमा पर्छ।
यसैबिच, हिमाली भेकमा ब्यापक हिमपात भएपछि आर्को हिमाली जिल्ला मुस्ताङको जोमसोम विमानस्थलमा चार फिट हिउं जमि विगत पाँच दिनदेखि विमान अवतरण हुन सकेको छैन।
