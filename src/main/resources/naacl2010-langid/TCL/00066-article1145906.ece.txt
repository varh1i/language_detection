
Nå vil regjeringen vurdere endringer, skriver Dagsavisen.
- I regjeringserklæringen står det at vi skal videreutvikle retningslinjene for Oljefondet. I det ligger også å vurdere dette med tobakksinvesteringer, sier finansminister Kristin Halvorsen.
I Bondevik-regjeringen var det strid om investeringene i tobakk. Røykemotstanderen Dagfinn Høybråten var sterk tilhenger av å trekke oljefondet ut av slike selskaper, men led nederlag internt fordi Høyre satte seg på bakbeina.
Også i Stoltenbergs nye regjering har det vært uenighet om investeringene. SV har tidligere kalt Norges investeringer  forkastelige , og har krevd at man trekker seg ut av tobakksindustrien. Også Senterpartiet er mot slike investeringer. Arbeiderpartiet stemte derimot sammen med Høyre og Frp for å la pengestrømmen inn til tobakksselskapene fortsette.
Hva som blir den nye regjeringens endelige standpunkt, er fortsatt uklart.
- Vi har ikke hatt tid til å se på dette ennå. Først må vi ta budsjettet, sier Halvorsen til Dagsavisen.
En rekke av Norges største finanshus har for lengst tenkt ferdig og valgt å droppe investeringer i tobakksselskaper. Storebrand, Vital og KLP utelukker alle selskaper som driver med tobakksproduksjon fra sine porteføljer.
