
Anne Jan Toonstra is geen onbekende in het festivalcircuit. Vier jaar geleden won hij al eens met het duo Anne Jan & Sofie de juryprijs op het Cameretten festival. Was de winst van Cameretten vooral te danken aan het armetierige niveau van de finalisten, als solist in Groningen won hij afgetekend in een kwalitatief hoogstaande finale.
De 26-jarige student geneeskunde viel op met een fragment uit zijn voorstelling Hikikomori – een titel die verwijst naar Japanse jongeren die zich jarenlang op hun kamer opsluiten als ze een keer hebben gefaald. 
In Hikikomori ligt Toonstra zelf als een lusteloze jongere op zijn bed en vertelt hij anekdotes. Zijn woordspelingen zijn nogal eens flauw, maar dat wordt ruimschoots gecompenseerd door zijn uitstekende pianospel, de geestige typetjes, originele vondsten en soms vlijmscherp engagement.
‘Jarenlang hebben we niets meer gehoord over de honger in Afrika’, zegt Toonstra in Hikikomori, ‘alsof het niet meer in was om honger te hebben. Nu is de honger weer helemaal terug. Een retro-trend.’
De jury onder leiding van cabaretrecensent Ruud Buurman roemde Toonstra in het eindrapport om zijn eigenheid, intelligentie en goede spel.
Net als Toonstra betrok ook stand-up comedian Martijn Koning de actualiteit in zijn grappen. Volgens de jury sloeg zijn engagement al snel om in navelstaren. ‘Wie dergelijke actuele scherpte heeft moet die beter en meer gaan uitbuiten.’
Het trio Borleffs, Logman en de Waard (Jan-Willem Borleffs, Willem-Paul Logman en Tim de Waard) lieten een licht absurdistisch programma vol studentikoze humor zien. De fysieke verbeelding van een populair computerspel, Super Mario, was een van de hoogtepunten van de finaleavond, maar niet goed genoeg voor de festivalwinst. ‘Tijdens de finale was het optreden slordig en daarmee minder scherp’, oordeelde de jury. 
