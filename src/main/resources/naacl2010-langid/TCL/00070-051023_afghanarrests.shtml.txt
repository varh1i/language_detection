د افغانستان پوليسو د بشري جنايتونو په تور دوه شکمن افغانان نيولي دي .
دواړه نيول شوې کسان د بلخ د ولايت اوسيدونکي دي . په دغو دواړو د وژنو او جنسي تيريو په تورونو سربيره د ايران او ترکيې د انټرپول د پوليسو له لورې هم د وژنو تورونه ورپورې دي . 
د افغانستان د انټرپول د پوليسو د ادارې له لورې په مزار شريف کې د مرتضى عبدلحى او ياسر نادري په نامه نيول شوي دغه دواړو کسان د جنگي جنايتونو دخورا گڼو تورونو له اوږده لست سره مخامخ دي . 
د کورنيو چارو د وزارت وياند يوسف ستانيزي بي بي سي ته وويل چې ډير دغه تورونه د دغو دواړو په لاس د تاواني شوو کسانو له لورې مخې ته شويدي . خو ښاغلى ستانيزى د دواړو د نيونې اصلي انگيزه په ترکيه او ايران کې دهغوې د جرمي سابقې په اړه د دغو هيوادونو د انترپول د پوليسو له لورې د افغانستان د انترپول د پوليسو ادارې ته د معلوماتو ورکړه بولي .
ويل کيږي چې د دغو دواړو د نيونې له کبله پوليسو ته د نامعلومو کسانو له لورې څو ځلې گواښنې هم شوي ، خو پخپله د پوليسو سرچينې په دې اړه له تايد او ترديد دواړو ډډه کوي . 
د کورنيو چارو د وزارت سرچينې زياتوي چې د بشري جنايتونو له تورونو سره د مخامخ دغو دواړو کسانو لومړنۍيا ابتدايې پلټنې گرويکنې بشپړې شوې او دوسيه يې د افغانستان څارنوالۍ ته سپارل شوې خو دا نه وايې چې ايا دوى دواړو د اړونده ډلې د لوړې کچي مشران هم د بشري جنايتونو په تړاوو په خپلو اعترافونو کې راښکيل کړي که څنگه ؟ 
د افغانستان دبشري حقونو کميسيون ددې نيونو هرکلکى کړى
ها خوا د افغانستان د بشري حقونو خپلواکه کميسون هم په خپل غبرگون کې د دغو نيونو هرکلي وکړ . د کميسون مرستيال فهيم حکيم بي بي سي ته وويل دا به د خلکو له نظره ددې نښه وبلل شي چي د بشري حقونو سرغړونکي او جنايت کاران د تيښتې ځاې نلري او ژر يا وروسته به د خپلو جنايتونو ځواب وايې . 
دا لومړى ځل دى چي د هيواد دننه د بشري جنايتونو په تور شکمن کسان نيول کيږي . د افغانستان د کورنۍ جگړې د مهال د بشري جنايتونو په تړاوو لومړنۍ نيونه او محاکمه د زرداد په نامه په لندن کې د حزب اسلامي د يوه استوگن قوماندان او بله يې په هالند کې د ډاکتر نجيب اله د واکمنۍ د مهال د استخباراتو د ادارې د دوو لوړ پوړو چارواکو وه
