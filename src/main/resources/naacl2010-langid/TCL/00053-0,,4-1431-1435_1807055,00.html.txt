"Hier het skynbaar elke paar vierkante kilometer sy eie naam: die Ceres-Karoo, die Warm-Bokkeveld, die Vetplant-Karoo, die Tankwa-Karoo, die Onderveld en die Roggeveld " Barnie Louw het die 'Middelpos-quickie' meegemaak - met 70 motorfietse. 
OP papier het dit maklik en vinnig geklink: "Die Middelpos-quickie gaan oor Ceres, en van daar oor die Theronsbergpas, Karoopoort, Zeekoegat, oor die Oubergpas tot by Middelpos, waar almal vir 'n welverdiende nagrus afsaal."
Vir party té maklik en té vinnig. Vra maar die onderwyser van Kaapstad op sy 1100 GS wat 'n stuk sandpad onderskat en per voertuig moes teruggaan Kaapstad toe. Of die egpaar van Swellendam wat 'n onderonsie met 'n motorhek gehad het (hulle is darem uiteindelik op eie stoom huis toe).
"Al vereistes is dat die motorfiets padwaardig moet wees en nie vir 'n grondpad stuit nie," het die uitnodiging om saam te ry 'n paar weke gelede in BuiteBurger verder gelui.
En watter grondpad was dit nie. Die sowat 290 km van Ceres tot op Middelpos (waarskynlik die kleinste dorpie in Suid-Afrika) deur die Tankwa-Karoo en ander soorte Karoo het die manne en vroue op hul BMW GS'e, Kawasaki KLR's, Suzuki V-Stroms, Honda Africa Twins en KTM's behoorlik getoets: sinkplaat, klippe, los gruis, sand, driffies, laagwater-brûe, skelm draaie, blinde draaie, bergpasse en motorhekke. En toe moes hulle nog al die pad weer terug . . .
Die uitnodiging was nie verkeerd nie - híér soek jy nie 'n fiets wat vir 'n grondpad terugstaan nie. Ook nie ryers nie. Manne wat stukke grondpad gekoop het, pap wiele, gekneusde lywe en nog meer gekneusde ego's was aan die orde van die dag. 
Maar dít het die sowat 70 motorfietse en hul ryers nie geweet toe hulle op Ceres saamgetrek het om vir oulaas petrol in te gooi voor een van die Karoo se skouspelagtigste roetes gepak is nie.
Hulle het van heinde en ver opgeruk om hul vernuf op 'n grondpad te beproef. Daar was die span wat al die pad van George af gekom het, Charlie V en sy makkers van Villiersdorp, dokters van Kaapstad en gifsmouse van Citrusdal - almal daar om hulself en hul masjiene te meet met die ongenaakbare ?standaard van Karoo-grondpaaie.
Wat in die uitnodiging nie van vertel is nie, is die besonderse landskap waardeur die roete gekronkel het. Hier het skynbaar elke paar vierkante kilometer sy eie naam: die Ceres-Karoo, die Warm-Bokkeveld, die Vetplant-Karoo, die Tankwa-Karoo (Tankwa is glo die Khoi-woord vir "water wat vloei"), die Onderveld en die Roggeveld.
Behalwe name, verander die landskap ook skynbaar elke paar kilometer: van die leegheid van uitgestrekte grasvelde en stukke waar skynbaar net eensame sonverbrande klippe groei, tot welige rivierpoele en die verlatenheid van bruin stukke bossie- en kliplandskappe. En dele daarvan is amptelik die droogste in Suid-Afrika.
Vir die eerste stuk van die roete het die ysterperdryers die roete gevolg wat na die binneland oop- en bekend gemaak is deur die pionierswaens van trekboere in die 18de eeu, ontdekkingsreisigers, transportryers, delwers, spekulante, poskoetse en avontuursoekers - die sogenaamde Vergete Hoofpad.
Die bekendste landmerk op dié hoofpad van vervloë dae is Karoo-poort - 'n kloof in die Witteberge tussen die Warm-Bokkeveld en die Tankwa-Karoo. Vir jare was dit 'n tradisionele oorstaanplek vir togryers en trekboere tussen die Warm-Bokkeveld en die Karoo (en vir 50 jaar was daar 'n herberg waar reisigers kon oornag).
Die poort is ook sinoniem met die meeste van die bekende reisigers van die laat 18de eeu en vroeë 19de eeu: Thunberg en Masson, Le Vaillant, Lichtenstein, De Mist, Burchell en Barrow.
Burchell was in die kol toe hy die poort beskryf het as 'n "deur na die woestyn" - aan die een kant is die plantegroei relatief welig, maar net aan die anderkant van die poort maak die ongenaakbare son en hitte dit onmoontlik vir "gewone" Kaapse plantegroei om te oorleef. Jy weet sommer jy is in die Karoo. Honderd kilometer of wat later (darem met 'n verfrissing-stop by Bizanzgat-gasteplaas tussendeur) deur van die verruklikste Karoo-landskappe is die ?Tankwarivier oorgesteek voordat die Oubergpas aangedurf is. 
As daar nou een plek was wat man en masjien beproef het, is dit dié grondpas wat binne net 'n paar kilometer tot 'n hoogte van meer as 1 400 m die lug in draai en kronkel tot in die Roggeveld. Die pas is smal, plek-plek verweer, daar is groterige klippe wat jou momentum breek, én om nie eens van die haarnaalddraaitjies te praat nie.
Maar as jy eers bo is, is die panoramiese uitsig oor die Tankwa-Karoo en die Sederberge in die blouvaal verte meer as die moeite werd.
Met die teruggaanslag na Ceres (deur die Tankwa-Karoo- Nasionale Park en die hoofpad tussen Calvinia en Ceres - glo een van die langste ononderbroke stukke pad tussen twee dorpe in Suid-Afrika) was soortgelyke uitsigte op jou as jy die prentjiemooi Gannagapas afgaan. 
Dié pas is een van net twee bergpasse in Suid-Afrika waar geen pype onder die pad gelê is nie en al die bruggies is gebou met natuurlike klip van die omgewing. 
Maar voordat die ryers die terugtog teen Gannagapas aangepak het, het hulle eers vir 'n nag omtrent die inwonertal van Middelpos verdubbel. Middelpos - bestaande uit 'n paar huise, 'n hotel met waarskynlik die oudste kroegman in Suid-Afrika, 'n skool, algemene handelaar, twee petrolpompe, poskantoor en 'n polisiekantoor wat 'n gebied van meer as 50 000 ha met twee voertuie bedien - is een van min dorpe in Suid-Afrika in private besit, hoewel dit tegnies eintlik 'n plaas is. 
Dáár het Koos van der Westhuizen (die eienaar en nie-amptelike burgemeester én president van Middelpos) en sy span die ryers op hartlike Karoo-gasvryheid onthaal. Ná 'n ontvangs deur 'n dansgroepie van die plaaslike skool, is stowwerige kele natgemaak, sawwe Karoo-lam by die kilogramme gebraai, askoeke by die dosyne verorber en tot ounag gesels - en die volgende oggend vir ontbyt is die braavleisvure sommer wéér aangesteek.
Ongelukkig het baie van die ryers al vroeg weer in die pad geval en kon hulle nie dié ontspan-en-asemskep-plekkie behoorlik ervaar nie.
Die dorpie/plaas het sy ontstaan in 1860 gehad toe 'n lappiesmous hier 'n winkel gebou het. 
Die Joodse smous-oupa van sir Anthony Sher, die gebore Suid-Afrikaanse akteur en skrywer, het vroeg in die vorige eeue ook die plek besit en dit uitgebou tot belangrike handelspos in die gebied tussen Ceres, Sutherland, Williston en Calvinia. 
Vir 'n tyd was dié gemeenskap - sowat 80 km met die grondpad langs van Calvinia af aan die vergete kant van die Noord-Kaap - 'n besige plekkie met veilings, handel, sport en sosiale geleenthede soos danse in die saaltjie oorkant die hotel. 
Ná die Shers was daar verskeie eienaars totdat Koos van der Westhuizen se familie die plaas van sowat 170 ha gekoop het. 
Vandag besit Koos al die eiendomme, behalwe die polisiekantoor en die koshuis. 
As jy mooi kyk, is daar ook 'n tennisbaan en halwe gholfbaan. 
As jy volgende keer op Middelpos kom, vertoef 'n paar dae, ontspan en kry jou kop weer oop, maar vir die ryers was dit nie beskore nie. Die lang pad het geroep en Ceres het gewag aan die einde van nóg 250 km van Karoo-grondpad. 
Die volgende avontuur is die Sederberg-saamtrek vroeg in Desember. Belangstellendes kan solank vir Mouton van Zyl bel by 082 658 2795. 
Barnie Louw is Weg se bylae-redakteur. Hy het die tog in die lugverkoelde weelde van 'n ondersteuningsvoertuig meegemaak.
