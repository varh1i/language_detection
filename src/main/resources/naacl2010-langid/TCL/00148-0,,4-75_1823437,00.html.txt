
CHICAGO. - 'n Kwaai baas wat die personeel uit sy glaskantoor met 'n ysterhand regeer, kán maak dat sy werknemers 'n stadige, maar gewisse dood sterf.
Só blyk uit 'n studie op Britse werknemers deur Finse navorsers. Hulle het bevind werkers wat voel hulle word regverdig behandel, het 'n kleiner kans om koronêre hartsiektes te kry.
Me. Mika Kivimaki van die Finse Instituut vir Beroepsgesondheid het in die Archives of Internal Medicine geskryf die meeste mense voel baie sterk oor billike behandeling deur gesagsdraers. " 'n Gebrek aan geregtigheid kan die oorsaak wees van stres en verwaarlosing." Volgens dié studie reken mense hulle word regverdig by die werk behandel as hul toesighouer hul opinies oorweeg, inligting deel oor besluite wat geneem word en elke individu regverdig en eerlik behandel.
Die navorsers het die afgelope tien jaar die omvang van hartsiektes by meer as 6 400 mans in Londen se staatsdiens nagespoor. 
Hulle moes stem oor die vlak van billike en onbillike behandeling by die werk.
Die risiko vir hartsiektes by mans wat 'n hoë vlak van regverdigheid by die werk ervaar het, was 30% laer as by dié wat gevoel het hulle word minder billik behandel. - (Reuters) 
