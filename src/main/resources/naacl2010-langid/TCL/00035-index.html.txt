
CANGGIH: Yetty Natalia Abdullah menunjukkan sebahagian
komponen modem jalur lebar PLC yang mampu memberi
kelajuan sehingga 224 Megabit sesaat.
Malaysia berjaya membangunkan teknologi menggunakan talian elektrik sebagai saluran perkhidmatan jalur lebar
SEMUA premis kediaman atau perniagaan di Malaysia yang ada bekalan elektrik bakal menikmati perkhidmatan jalur lebar termasuk capaian internet berkelajuan tinggi dan televisyen digital tidak lama lagi kerana Masers Digital Sdn Bhd sudah berjaya membangunkan teknologi itu untuk dilaksanakan. Terlaksananya impian itu, Malaysia akan menjadi negara pertama di rantau Asia Tenggara menggunakan talian elektrik sebagai saluran perkhidmatan jalur lebar, sekali gus menjadi paradigma baru berbanding kaedah talian telefon atau gentian optik. Ketua Pegawai Teknologi, Masers Digital Sdn Bhd, Suhaimi Abdul Rahman, berkata teknologi komunikasi talian tenaga (PLC) itu akan menjadi pemangkin kepada hasrat kerajaan merapatkan jurang digital antara bandar dan luar bandar. “PLC membolehkan komunikasi data menerusi talian elektrik biasa yang ada di rumah, pejabat atau kilang di negara ini. Kami yakin ia dapat dikomersilkan mulai 2007 selepas ujian teknologi dan ujian sebenar dapat dijalankan tahun depan.” “Teknologi PLC terlalu baru dan pencapaian itu diperoleh selepas dua tahun melalui proses penyelidikan dan pembangunan. Kejayaannya sudah boleh dilihat dan bersedia untuk bergerak lebih jauh sebagai penyedia dan pembangun platform prasarana jalur lebar berasaskan teknologi PLC di Malaysia,” katanya. Suhaimi berkata, inilah teknologi baru yang dikatakan paling meyakinkan dan kos efektif. Kos perkhidmatannya dijangka lebih sedikit berbanding kaedah dail masuk dan kurang dari caj talian jalur lebar biasa. Beliau berkata demikian selepas menandatangani perjanjian dengan Spidcom Technologies SA (Perancis) untuk membekalkan cipset bagi pembangunan modem berasaskan PLC dan bersama Menara Axis Sdn Bhd untuk projek perintis. Hadir mewakili Spidcom ialah ketua eksekutifnya, Radomir Jovanovic dan Atase Pesuruhjaya Tinggi Perancis di Malaysia, Christophe Destais, sementara Menara Axis diwakili Presidennya, Tengku Ngah Putra Tengku Ahmad. Masers Digital akan menggunakan cip Spidcom untuk disepadukan ke dalam rumusan yang boleh diselaraskan mengikut keperluan bagi sokongannya terhadap sebarang perkhidmatan jalur lebar seperti internet, suara berasaskan protokol internet (VoIP), video atas permintaan (VOD), penyambungan sistem rangkaian setempat (LAN), audio digital dan penyaluran siaran televisyen digital. “Kerjasama itu juga membolehkan Masers menyediakan pasaran dengan prasarana PLC dan peralatan yang boleh membuat pemindahan data pada kadar sehingga 224 Megabit sesaat, iaitu yang terpantas di dunia bagi perkhidmatan jalur lebar PLC,” katanya. Menurutnya, kelajuan itu jauh lebih tinggi berbanding modem 56k bagi talian telefon. Bagaimanapun, Suhaimi menegaskan masih banyak perkara perlu dilakukan sebelum ia dapat dipasarkan. Antaranya termasuk faktor kewangan, pelesenan, kerjasama daripada Tenaga Nasional Berhad (TNB), TM dan sebagainya. Pelaksanaannya juga memerlukan Masers memasang modem di setiap sub stesen TNB di seluruh negara. Beliau difahamkan ada lebih 50,000 sub stesen TNB semuanya. 
