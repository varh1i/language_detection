De militante palæstinensere i gruppen Islamisk Jihad er gået med til at indstille raketangreb fra Gazastriben mod Israel, hvis Israel også indstiller deres luftangreb på Gazastriben.
Det sagde en embedsmand fra den palæstinensiske selvstyremyndighed (PA) søndag.
PA og den militante gruppe har indgået en aftale om stoppet for angreb, sagde embedsmanden, mens Khaled al-Batsh, Jihad-leder i Gaza, sagde, at "hvis fjenden standser sine angreb, vil vi opretholde ro".
Der blev ikke sagt noget om, hvorvidt Islamisk Jihad vil standse selvmordsangreb. I onsdags blev fem israelere dræbt ved et selvmordsangreb, som Islamisk Jihad stod bag i Hadera.
Efter dette angreb erklærede Israel, at det agter at ødelægge infrastrukturen i Islamisk Jihad.
