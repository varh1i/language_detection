
ZÜRICH. - 'n Hoogs ontstelde Russiese man wat sy vrou en twee kinders in Duitsland se ergste lugramp verloor het, het gister tereggestaan op aanklag van die moord op die lugverkeerbeampte wat volgens hom vir die tragedie verantwoordelik was.
Die vliegramp het op 1 Julie 2002 plaasgevind toe 'n DHL-vragvliegtuig en 'n Russiese passasierstraler in die Switsers beheerde lugruim bo Suid-Duitsland betrokke was.
Mnr. Witali Kalojef (48) word aangekla van die moord met voorbedagte rade op mnr. Pieter Nielsen (36), die enigste lugverkeerbeampte wat tydens die ongeluk aan diens was. Ingevolge Switserse wetgewing is moord met voorbedagte rade minder ernstig as moord, maar meer ernstig as strafbare manslag. Die maksimum vonnis is 20 jaar gevangenisstraf.
"Moord met voorbedagte rade is die toepaslikste straf weens al die objektiewe en subjektiewe inligting in die saak," het die staatsaanklaer mnr. Ulrich Weder gesê. "Ek wou nie vir moord argumenteer nie, want dit impliseer 'n besonder gewetenlose misdaad, en dit is nie hier die geval nie."
Weder het verwag dat die hof teen vanmiddag sy uitspraak sou lewer. Kalojef, wat reeds 'n gedeeltelike bekentenis afgelê het, is sedert kort ná die moord in 'n Switserse tronk aangehou, het hy gesê.
Skyguide, wat die lugverkeerstelsel beheer, het nie onmiddellik verantwoordelikheid vir die lugbotsing aanvaar nie, wat Kalojef aangemoedig het om tot aksie oor te gaan.
Hy het na bewering 'n speurder betaal om uit te vind waar Nielsen woon, hom op 24 Februarie 2004 op die terras van sy huis naby die Zürich-lughawe gekonfronteer, en die Deen ten aanskoue van sy vrou en drie kinders gesteek.
Die lugbotsing oor die Duitse dorp Überlingen naby die grens met Switserland, het die lewens van 69 mense geëis, meestal kinders. Nielsen is eers 44 sekondes voordat die twee vliegtuie sou bots in kennis gestel van hul kruisende vlugroetes. - (Reuters) 
