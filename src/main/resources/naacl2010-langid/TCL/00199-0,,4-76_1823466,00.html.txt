
JOHANNESBURG. - Wikus van Heerden is uitgeknip vir 'n toer waartydens die Springbok-rugbyspan hom gereeld in die laaste loopgraaf kan bevind.
Só het Frans Ludeke, Van Heerden se afrigter by die Leeus, gesê oor dié flank se laat-insluiting in die Suid-Afrikaanse toergroep.
Ludeke was een van die nuuskierige toeskouers by St. Stithians wat Maandag die Bokke se eerste slypsessie vir hul taai toetse teen Argentinië, Wallis en Frankryk dopgehou het.
"Die kere wat ons (die Leeus) met die rug teen die muur was, was Wikus die speler wat sy hand die meeste opgesteek het. Hy was die ou wat vir jou 'n gaping geslaan het, 'n plettervat gemaak het of besit in 'n losskrum gesteel het," het Ludeke die speler se deugde opgesom.
Volgens die Leeus se breier is Van Heerden nou ook 'n veel beter speler as die 2003-model wat in vyf toetse (twee teen Skotland, twee teen Australië en een teen Nieu-Seeland) vir die Springbokke uitgedraf het.
"Hy is 'n veel meer afgeronde speler, maar nóg belangriker - hy het as 'n sterk leier na vore getree."
Jake White, die Bok-afrigter, het gesê ofskoon hy nog nie persoonlik met Van Heerden gewerk het nie, verwelkom hy spelers met sterk leierseienskappe.
"Daar is vreemd genoeg nie baie provinsiale kapteins in die Bok-groep nie."
Maar dit is Van Heerden se vermoëns as steelkant-flank wat vir White van die grootste belang sal wees.
Met beserings aan Pedrie Wannenburg en Joe van Niekerk (wat albei al vir die Bokke aan die steelkant van die skrum gesak het), sal Van Heerden waarskynlik met Juan Smith om die Bokke se nr.7-trui meeding.
Jacques Cronjé het wel dié rol vir die Blou Bulle vertolk, maar die verwagting is White wil hom as agtsteman inspan.
White wou nie nou al sy kaarte wys nie, maar het gesê Smith en Cronjé het albei al die nr. 8-trui vir die Bokke gedra.
Smith het dít egter laas in 2003 gedoen en tóé was dit duidelik dat hy meer gemaklik aan die toekant van die skrum is.
Hy het hom vanjaar op toets- en provinsiale vlak deur en deur bewys en sal straks in die Bok-lostrio met Cronjé en Schalk Burger kombineer.
Volgens White was die WP se Gerrie Britz ook op die kortlys van plaasvervangers vir Wannenburg, maar het hy gemeen Van Heerden sal meer effektief op die swaar velde van Europa wees.
