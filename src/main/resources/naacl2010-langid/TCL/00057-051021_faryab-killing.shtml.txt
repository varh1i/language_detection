د افغانستان په شمال کې د CHA په نامۀ يوې مرستندويې ټولنې ويلي چې په دغه سيمه کې خپلو دندو ته د دوام ورکولو په باب تر هغه وروسته غور کوي چې په فارياب کې يې پرون ( د تلې ٢٨ د اکتوبر ٢٠ ) يو تن کارکوونکى د وسله والو کسانو له خوا ووژل شو .
دوى افغان دولت او ملگرو ملتونو ته په يوۀ ليک کې غوښتنه کړې ده چې قاتلان ونيسي . 
ځايي چارواکي وايي دا وژنه د القاعدې او طالبانو د پاتې شونو کار دى خو تر اوسه پورې د دغې پېښې پړه چا په غاړه نه ده اخيستې . 
د افغانستان په شمال کې د غلو له خوا هم ډيرې غدۍ کيږي چې کله ناکله پکې وژنې هم وي . 
دغه راز د ځايي ملېشه قومندانانو ترمنځ سيالۍ هم د ځينو وژنو لامل شي خو د فارياب د پوليسو مشر ټينگار وکړ چې دا کار د بل چا نۀ بلکه د دۀ په وينا د القاعدې او طالب پاتې شونو دى . 
د توريالي په نامۀ د يادې شوې ټولنې کارکوونکى هغه مهال ووژل شو چې د فارياب ولايت له مرکز ميمنې څخه ٣٥ کيلومتره ليرې يې موټر وسله والو کسانو ودراوۀ او ډزې يې پرې وکړې .
په دغه پېښه کې درې تنه نور ټپيان شوي دي .
