
Naglatag na ng kartada kahapon ang Malacañang na nais nilang mapatalsik sa kanyang kinalalagyan si Senate President Franklin Drilon ngunit tila bumabangga sa pader ang administrasyon ni Pangulong Gloria Macapagal Arroyo sa misyong ito dahil malabo itong makakuha ng suporta sa Senado.
Sa kinalap na pulso ng Abante, bagama’t nakakarami sa mga senador ang tumangging magkomento sa pagsasabing napakaaga para i-entertain ang ideya, nahiwatigan na mayorya pa rin ang nagnanais na manatili sa posisyon si Drilon. 
Sa gitna umano ng tensyunadong sitwasyong pulitikal ng bansa ay hindi magandang tiyempo na magpalit ng liderato sa Senado dahil lalo lamang madidiskaril ang kinakailangang trabaho nito.
Si Drilon ay sinusuportahan ngayon ng opposition bloc matapos ang lantaran nitong pananawagan para sa pagbibitiw ni Arroyo bitbit ang isang paksyon ng Liberal Party (LP).
Sa kabila nito, marami sa mga miyembro ng administration bloc gaya nina Sens. Richard Gordon, Manuel Villar, Joker Arroyo, Francis Pangilinan at Ralph Recto ay makailang ulit na ring bumangga sa ilang posisyon at polisiya ng pamahalaang Arroyo na isang pahiwatig na hindi na kontrolado ng Malacañang ang mayorya ng naturang kapulungan.
Sa isang pahayag kahapon sa palasyo, sinabi ni Press Sec. at presidential spokesman Ignacio Bunye na walang dudang lumitaw na ang ‘tunay na kulay’ ni Drilon at gagawin nito ang lahat para mapabagsak ang Pangulo.
"It is enough that we have exposed his hidden agenda. It is also enough that we have called attention to the fact that so many bills of national importance are languishing in the Senate under the present leadership due to numerous investigation in aid of destabilization (sa halip na legislation)," ani Bunye.
Hindi man tuwirang tinukoy ni Bunye ang pinatutungkulan ng katagang ‘hidden agenda’, pinaniniwalaang ito ay ang ‘kill plot’ na binuo diumano ni Drilon at ni dating Pangulong Corazon Aquino laban kay Arroyo base sa pagbubunyag ni Sen. Miriam Defensor Santiago.
Kahapon ay paulit-ulit na pinabulaanan ni Drilon ang alegasyon ni Santiago. Sa isang press conference sa Senado, binigyan-diin ng mambabatas na hindi niya inalagaan ang kanyang reputasyon at pangalan sa ilang taong paglilingkod sa pamahalaan para lamang masangkot sa ganitong usapin.
"I will not involved myself in such a dastardly act," ani Drilon.
Umapela rin ito sa lahat na huwag kaladkarin sa intriga ang kanyang hipag na si Suzy Sevilla na siya umanong tinutukoy ni Santiago sa kanyang exposé na isang kaanak ni Drilon na nagbibida ng naturang plano. "Her daily activities was going to church," diin ng senador.
Itinanggi rin nito na nakikipag-usap siya kay Aquino para paigtingin ng Senado ang imbestigasyon sa Hello Garci tapes, Venable deal at Northrail project na iginigiit ng Malacañang na anyo ng destabilisasyon.
Hinggil naman sa bintang na hindi ginagawa ng Senado ang trabaho nitong magpasa ng mga panukalang batas, ikinatwiran nito na sinisiguro lamang ng kapulungan na pawang ‘quality bills’ ang kanilang ipasa kaya’t marami sa mga panukalang ibinato sa kanila ng Kamara ang hindi pa nila naaaksyunan. Idinagdag pa nito na karamihan sa nakabinbin ay mga pang-local application.
