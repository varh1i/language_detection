Die meeste van ons kou maar langtand aan die idee van sielkundge terapie. Dis mos nou wonde oopkrap wat net van voor af gaan bloei. Maar wat as die terapie nie 'n blootlegging van jou siel teenoor 'n analiserende vreemdeling behels nie? Wat as jy niks hoef te praat nie en net, van alle dinge, kan dans? Sophia van Taak het self gaan kyk. 
EK loop al jare lank met 'n onbevredigde nuuskierigheid oor dié dans-affêre waarvan 'n vriend my eenkeer vertel het. Want 'n grondige verduideliking kon hy nooit gee nie - net altyd sy arms so teatraal uitgestrek, met lang treë deur die vertrek gedartel en met toe oë verkondig: "Connect to the earth from which you were born . . ." Kompleet soos koning Dawid destyds in die strate van Jerusalem.
Maar ek is 'n bepeinser, een van daai wat nie kan ophou torring aan 'n ding totdat dit vir my heeltemal sin maak nie. Toe gaan klop ek aan by Marita van der Riet, 'n kliniese sielkundige en gekwalifiseerde Biodanza-fasiliteerder van Kenridge. 
"Kom dans Donderdagaand saam met ons," nooi sy my en ek aanvaar dadelik, wil mos nou sién waaroor dié ding gaan. 
Daar gekom beland ek hand aan hand tussen twee vreemdelinge. Die hele groep vorm 'n kring en, toe Van der Riet die musiek aanskakel, kom die logge sirkel in beweging. Al na die een kant toe, kloksgewys om. Die klanke is vrolik en hier en daar begin mense meer doen as net stap - die kniekoppe word hoër gelig en kopknikke, armbewegings en heupswaaiery laat ons sirkel woes wriemel. Ek en die vriendin wat ek saamgesleep het (safety in numbers) vang ook maar die beat - ons is mos nou immers in Rome, wat. Die kring breek en almal dans los. Lekker hoërskoolsokkie, dink ek vir 'n oomblik, maar verander gou van mening toe ek sien dat hier nie soseer met ander gedans word nie, maar eerder met, nee, vanuit jou innerlike binneste. En met 'n sagte sug begin dinge in my siel loskom.
En ons dans! Elk nes hy wil - party wild met windmeul-arms en stampende voete, ander op die punte van hul tone, arms uitgestrek asof 'n lugstroom hulle enige oomblik gaan opswiep. Die musiek word swaarder, meer dramaties en dadelik is 'n verandering in die dansers te bespeur. Maar steeds doen niemand dieselfde ding nie, asof daar binne-in ons elkeen 'n filter is wat die musiek se fyner nuanses uitlig, eggo en demp sodat elke liggaam uniek daarop reageer.
Later dans ons weer in 'n kring, toe kleiner groepies en uiteindelik in pare. Maar nie two-step of twist nie - ongewone dog bekende bewegings. So asof ek dit 'n leeftyd lank al ken, maar nog nooit daaraan uiting kon gee nie. Passies wat opborrel in die hart en ontsnap deur vingerpunte, heupe, skouers en voetsole. Ek voel vry. Jonk. Lig en gelukkig. En op pad huis toe kry my kop nie uitgepluis wat in my hart aangaan nie.
Later verduidelik Van der Riet haar teorie dat Biodanza die vermoë het om die logiese, ego-gedrewe denke te systap en uit te kom by die waardevolle inligting en herinneringe wat in die liggaam se geheue vasgelê is. Die rasionele, veroordelende denke blokkeer dikwels hierdie inligting en sodoende word ons geestelike groei ingeperk. Biodanza genees die bande tussen liggaam en siel en die uiteinde daarvan is 'n vreugdevoller, meer kreatiewe ervaring van die verhouding met die self, met ander sowel as met die omgewing, meen sy.
Maar hoekom is dit aanvanklik so moeilik om net te laat gaan? Hoekom die vreeslike inhibisie? "Dit is wat Jung die negative mothering energy noem, die kritikus," verduidelik sy. As kliniese sielkundige is sy 'n groot ondersteuner van die Jungiaanse leer. Sy het haar "teoretiese tuiste" daarin gevind omdat dit nie net op die kognisies konsentreer nie, maar ook die spirituele insluit. "Die definisie van siel is tog gees binne materie, die siel is waar twee dimensies bymekaarkom," gaan sy voort. 
Dan is die siel van dansers sigbaar waar musiek en beweging saamkom, dink ek, en gaan snuffel 'n bietjie deur Jung se teorieë vir meer agtergrond. 
Dit blyk dat Carl Jung daarna gestreef om versoening tussen die individu en die wêreld (weer eens twee dimensies) te bewerkstellig. Slegs wanneer 'n mens met gemak na sy eie psige kan kyk, is hy gereed om in harmonie met die groter argitipiese omgewing te leef. Indien dié sielsdeurgronding nie plaasvind nie, ervaar die mens vrees en ander sielkundige probleme wat grotendeels deur die ego aangevuur word. Jung se sogenaamde "individuasieproses" begin by die verkenning van die onbewuste, hetsy deur simbole, drome, godsdiens, menslike gedragspatrone, kuns of ander kreatiewe pogings. Dans word ook as 'n kunsvorm beskou en kreatiwiteit, as sleutel tot die onbewuste, speel dus 'n belangrike rol in Biodanza - vandaar al die uiteenlopende vertolkings van dieselfde musiekstuk. Maar wanneer het Van der Riet dié "wonders" van Biodanza ontdek? In 1992, toe sy, haar homeopaat-man, Fred, en hul vier seuns Kanada toe verhuis het. Sy het, onder die Jungiaanse analis Marion Woodman, 'n kursus in body work gedoen en ook werksessies van die vader van Biodanza, prof. Rolando Araneda, bygewoon. As terapeut wou sy nog altyd kunsvorme in haar werk aanwend en met hul terugkeer na Suid-Afrika het sy op Grahamstad betrokke geraak by poppespel en bewegingsterapie vir kinders.
"Suid-Afrika is 'n land waar Biodanza tot sy reg kan kom," meen sy. "Omdat ons nog so na aan die aarde leef. En die behoefte aan verandering binne die kollektiewe onderbewuste van ons nasie is groot. Die infrastruktuur is daar. En ons het immers die ritme, dis ingebore."
Afgesien van die weeklikse Biodanza-sessies en gereelde werksessies wat sy aanbied, werk sy ook al vir sowat drie jaar met 'n groep seuns van die jeug-rehalibitasiesentrum, Boys' Town.
Sy lag eers lekker voor sy vertel: "Aanvanklik was dit 'n sirkus! Die klompie wat bereid was om my klasse by te woon, is deur die ander gespot elke keer as die 'antie van die stresdanse' daar opdaag. Hulle slaan mekaar bloedneus, kruip weg en knou mekaar af wanneer ons 'n sirkel moet vorm - seuns hou mos nie van aan mekaar vat nie. Maar mettertyd het hulle my stukkie vir stukkie geleer." 
Sy kombineer die dansery met ander kuns en laat die seuns temas met behulp van verf of klei uitbeeld.
Want, glo sy, genesing is nie net van een ding afhanklik nie, al die komponente van 'n mens moet aandag geniet - dit verg 'n holistiese benadering van gesondheid.
Dit is dan ook die rede hoekom sy en haar man 'n praktyk en kliënte deel. 
Van die kliënte woon ook gereeld haar Biodanza-sessies by.
Johanita Vermeulen is een van hulle. 'n Motorongeluk in 1986 het haar vir drie maande in 'n koma gelaat. Die dokters het nie veel hoop gehad nie en beskou dit as 'n wonderwerk dat Vermeulen wakker geword het. Haar spraak en korttermyngeheue is aangetas en sy sukkel met balans wanneer sy loop. Die sielkundige terugslag van die besef dat sy nooit haar graad in verpleegkunde sal kan voltooi nie, was geweldig.
Twee jaar gelede was sy en haar ma, Wilna, in nog 'n motorongeluk en sy het weer aan dieselfde kant van haar kop beserings opgedoen. Die medici was verstom - wat is die kans dat een mens dieselfde breinskade twee keer opdoen? 
Bloeding op die brein, 'n gebreekte dybeen en gekraakte heup het haar twee maande in die hospitaal gehou. Wilna was baie bekommerd. "Ek wou iets oorkom as ek na haar gesig kyk, want haar oë was dof. Johanita het ná die tweede ongeluk niks gepraat of gelag nie. Sy't nie eens gehuil nie."
Maar die Vermeulens het nie moed opgegee nie en woon steeds getrou hul Biodanza-sessies by. 
Wilna getuig van die positiewe uitwerking wat dit het. "As ek (uit 'n danssessie) kom, voel ek so goed. Dit is die interaksie met ander mense, die gevoel wat die musiek aanwakker. Dit het 'n impak op my verhouding met mense om my. Daar het 'n skuif in my plaasgevind, dinge kry 'n ander betekenis."
Watter verandering het die dansery in haar dogter meegewerk? "My kind is baie eensaam en het niemand van haar ouderdomsgroep om mee te gesels nie. Ek het haar aanvanklik gebring om met ander mense te kommunikeer. Ek wou sien hoe sy die interaksie met vreemdeling buite ons omgewing sou hanteer. Johanita het so baie moed en sy wíl tussen mense wees.
"Tydens Biodanza wil ek nie die heeltyd kyk wat sy doen of hoe sy dans nie, maar 'n ma bly maar jammer vir haar kind en ek is vernaam ná die tweede ongeluk baie beskermend oor haar," erken Wilna.
Kyk, dit is net die liefde van 'n ma wat soveel opofferings kan maak. Die twee ry elke week van Saldanha af vir Dinsdagaande se Biodanza. Die volgende oggend gaan Johanita vir terapie na Van der Riet en vir osoonbehandeling na Fred en dan is dit weer oppak en terugry. Maar volgens Wilna is dit die moeite werd. 
"Ek voel altyd so verryk wanneer ons Woensdae teruggaan. Terwyl ek nog in staat is om dit te doen, kan ek nie vir Johanita los nie. Ek voel ek ondersteun haar in haar proses en terselfdertyd put ek ook iets daaruit. En gelukkig het Johanita deursettingsvermoë en 'n sin vir humor."
Johanita is baie gretig om oor Biodanza te gesels. "Weet jy wat," sê sy vertroulik vir my, "dit vul my lewe. Dit is lekker om met ander mense interaksie te hê, mense met dieselfde doel voor oë. Ek vergeet die dans later weer, maar ek weet dit is belangrik om daar te wees."
Maar wat is dié doel wat al die dansers so nastreef? vis ek uit. " 'n Aand se dans is vir my a moment of joy. As daar musiek is, sing my stem, mooi sag en strelend. En dit traak my nie hoe ek lyk wanneer ek dans nie. Beweging is dan makliker, want al die ander doen dit ook en dit laat ons almal ontspan."
Haar openlikheid het my vir 'n oomblik op die agtervoet en sy vertel self verder voordat ek aan 'n volgende vraag kan dink.
"Ek was mos so te sê daarmee heen. Maar God het my wakker gemaak om sy doel te vervul. Hy kon my al so lankal gehad het. Maar ek is nog op aarde om te doen wat ek voel in sy oë reg is. En ek staan my ma by deurdat ek nog by haar woon. Dit gee haar ook 'n doel in die lewe. Weet jy hoe gelukkig ek is om nog 'n ma soos my ma te hê?"
Toe ek steeds nie kan reageer nie, sluit Johanita die onderhoud af met die volgende stelling: "Ek voel ek is deel van 'n vloot skepe by Biodanza. Daar is 'n samehorigheid en almal voel soos ek, almal het dieselfde visie, amper soos in die kerk. God sien als in my hart en my dans is 'n gebed."
Ek onthou iets wat Van der Riet gesê het: "In Biodanza laat jy jou personas gaan. Dis om eerlik teenoor jouself te staan." 
En ek ek: Biodanza laat jou die vensters van die siel oopgooi, vir jouself, vir jou medemens en jou God en jy kry daai hemelse insig dat dit alles connect. 
Biodanza is nie beperk tot 'n sekere ouderdomsgroep nie. Enigiemand wat daarna hunker om sy eie psige deur musiek en dans te verken, is 'n geskikte kandidaat. Kontak Van der Riet by 021 914 1134 of stuur e-pos na vanderriet@netactive.co.za. 
