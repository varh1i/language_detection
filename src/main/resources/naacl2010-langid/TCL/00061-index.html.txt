
NAJIB beramah mesra bersama tetamu yang hadir
di Majlis Berbuka Puasa di Dewan Merdeka PWTC.
Pak Lah rasmi pelancaran pada 10 Disember
KUALA LUMPUR: Umno akan mengadakan kempen besar-besaran menambah keahlian mulai 1 Januari depan selama enam bulan dalam usaha mengukuhkan lagi kedudukannya sebagai parti terbesar komponen Barisan Nasional (BN). Timbalan Presiden Umno, Datuk Seri Najib Razak, berkata majlis pelancaran kempen itu dijadual dirasmikan Presiden Umno, Datuk Seri Abdullah Ahmad Badawi, 10 Disember ini. Katanya, Jawatankuasa Pengurusan Umno baru-baru ini bersetuju mana-mana cawangan, bahagian dan negeri yang paling banyak menambah keahlian diberikan ganjaran dan sijil pengiktirafan. “Ini bermakna mana-mana cawangan, bahagian dan negeri mempunyai peluang untuk menang bagi menambah ahli Umno, termasuk Perlis walaupun orang kata negeri itu kecil,” katanya selepas majlis berbuka puasa, solat tarawih dan tahlil untuk Allahyarham Datin Seri Endon Mahmood bersama Umno Zon Tengah di Dewan Merdeka, Pusat Dagangan Dunia Putra (PWTC) di sini, malam tadi. Hadir sama, isteri beliau Datin Seri Rosmah Mansor; Naib Presiden Umno, Datuk Seri Mohd Ali Rustam; Ketua Perhubungan Umno Kelantan, Datuk Annuar Musa; Ketua Perhubungan Umno Negeri Sembilan, Datuk Seri Mohamad Hassan dan Ketua Perhubungan Umno Pahang, Datuk Seri Adnan Yaakob. Sementara itu, Mohd Ali yang juga Pengerusi Jawatankuasa Keahlian Umno, berkata parti menetapkan sasaran menambah kira-kira 320,000 ahli baru, iaitu pertambahan 10 peratus bagi setiap cawangan. Katanya, mengikut perangkaan terkini sejak 1 Januari lalu sehingga 1 Oktober lalu, 50,000 orang mendaftar sebagai ahli Umno. Beliau berkata, kepemimpinan Umno percaya dengan adanya sokongan sayap Wanita, Pemuda dan Puteri pertambahan keahlian lebih mudah dilaksanakan. “Ini adalah masa sesuai untuk kita bekerja menambah ahli dan dapat digunakan sebagai rujukan apabila menjelang pilihan raya lima tahun akan datang,” katanya. Kita akan bandingkan jumlah keahlian ini dengan daftar pengundi,” katanya. Turut hadir, Menteri di Jabatan Perdana Menteri, Datuk Mustapa Mohamad; Menteri Sains, Teknologi dan Inovasi, Datuk Seri Dr Jamaludin Jarjis; dan beberapa Timbalan Menteri dan Setiausaha Parlimen. Terdahulu Najib berkata, kekuatan parti bersandarkan kepada sokongan dan hubungan antara pemimpin dengan rakyat. Sehubungan itu, katanya, ia perlu dikekalkan melalui pendekatan ‘turun padang’ untuk bertemu dan bermesra dengan rakyat kerana tanpa sokongan rakyat, parti tidak dapat bertahan dan kekal selamanya seperti dikecapi Umno ketika ini. “Perdana Menteri sering meminta kita mengekalkan hubungan baik dengan rakyat. Insya-Allah, jika kita rajin jumpa rakyat, kita diterima dan itu menjadi kekuatan parti selama ini,” katanya. Beliau turut menasihatkan pemimpin Umno supaya mesra dan menyampaikan maklumat yang tepat supaya rakyat tidak keliru. “Kita jangan fikir tiada isu yang boleh dibangkitkan, jadi kita berdiam diri. Kita mesti ingat kadang kala tentu ada usik mengusik di sana sini cuit-cuit sana dan sini. Oleh itu, kita mesti selalu menerangkan dan menyampaikan maklumat tepat kepada rakyat kerana penting untuk mengukuhkan parti,” katanya. Sementara itu, Mohd Ali yang juga Pengerusi Jawatankuasa Keahlian Umno, berkata parti menetapkan sasaran menambah kira-kira 320,000 ahli baru, iaitu pertambahan 10 peratus bagi setiap cawangan. Katanya, mengikut perangkaan terkini sejak 1 Januari lalu sehingga 1 Oktober lalu, 50,000 orang mendaftar sebagai ahli Umno. Beliau berkata, kepemimpinan Umno percaya dengan adanya sokongan sayap Wanita, Pemuda dan Puteri pertambahan keahlian lebih mudah dilaksanakan. “Ini adalah masa sesuai untuk kita bekerja menambah ahli dan dapat digunakan sebagai rujukan apabila menjelang pilihan raya lima tahun akan datang. Kita akan bandingkan jumlah keahlian ini dengan daftar pengundi,” katanya. 
