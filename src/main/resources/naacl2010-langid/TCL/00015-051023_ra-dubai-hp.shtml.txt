دوبی برای کاهش ميزان تصادفات در بزرگراه های خطرناک خود چندی است که دوربين سرعت سنج نصب کرده تا رانندگان متخلف را شناسايی کند، ولی اخيرا يک شرکت حاضر شده است بالای اين دوربينها آگهی تبليغاتی نصب کند.
بسياری از مردم دوبی، منطق تجاری شرکت هيولت پاکارد، غول فناوری جهان، را برای آميختن نام خود با دستگاهی که در اين شهر عموما منفور است، به زير سوال برده اند. 
اما اين شرکت می گويد اين کارزار تبليغاتی نه تنها بخشی از هزينه های نگهداری اين شهر را تامين می کند بلکه می کوشد رانندگان را ترغيب کند که نگرش مثبتی به رانندگی داشته باشند. 
بزرگراه اصلی شيخ زايد که پايتخت تجاری خليج فارس را به ابوظبی، پايتخت امارات، متصل می کند، يکی از بالاترين آمار سرانه تصادف جاده ای در دنيا را داراست. 
بهر حال، امارات کشوری است که اتومبيلهای پرشتاب و براق، نشانه منزلت والای اجتماعی تلقی می شوند و به نظر می آيد در اين کشور سرعت، اعتيادآور است. 
نقطه سياه تبليغات
در دوبی ملغمه ای از مليتها که هر کدام سبک و مقررات خاص خود را برای رانندگی دارند، از ميان باندهای بزرگراه های ويراژ می دهند تا به مقصد برسند. 
گمان می رود دوربينهای سرعت سنج که هر چند کيلومتر به چند کيلومتر نصب شده اند، در ساليان اخير از ميزان تصادفها کاسته باشند ولی بسياری از مردم هنوز احساس می کنند که هرگاه در جاده می رانند، مرگ در تعقيبشان است.
علاوه بر اين خطر، دومين جنبه محسوس جاده شيخ زايد، حجم تبليغاتی است که در امتداد اين شاهراه نگاه را می فريبند و حالا برای اولين بار دوربينهای سرعت سنج نيز آگهی نشان می دهند. 
جعبه های زشت نارنجی رنگی دور اين دروبينها نصب شده که پيامهايی را مانند "ايمن برانيد" و "از سرعت خود بکاهيد" به زبان انگليسی و "فرزندانتان در خانه منتظر شما هستند" به زبان عربی به چشم می کوبند. 
ورد زبان مردم
هيولت پاکارد که نشان تجاری اش اين دوربينها را آراسته، می گويد که توصيه مردم به مراعات احتياط بيشتر هنگام رانندگی، بخشی از حسن شهروندی برای بنگاه هاست، ولی بسياری از تحليلگران معتقدند اين کارزار تبليغاتی فقط وجهه اين شرکت رايانه سازی را خدشه دار می کند. 
آنها می گويند از آنجا که مردم جريمه ۱۳۵ دلاری رانندگی با سرعت غير مجاز را با نام هيولت پاکارد آميخته می دانند، اين تبليغات می تواند به نفع رقبای اين پيشتاز بازار رايانه و چاپگر تمام شود. 
اين شرکت نمی گويد برای آن که امتياز نصب آگهی روی دوربينهای سرعت سنج را به دست بياورد، چه مبلغی و به کدام واحد مسئول در دوبی، پليس، شهرداری يا اداره توسعه اقتصادی، پرداخته است.
صرف نظر از اين که اين تبليغات می تواند آگاهی عمومی درباره نام تجاری هيولت پاکارد را تقويت کند يا از سرعت و تصادفها بکاهد، اين شرکت توانسته است نام خود را ورد زبان مردم دوبی سازد.
آنچه به نفع رانندگان تمام شده است، اين که دوربينهای سرعت سنج آسانتر به چشم می آيند و در نتيجه مجرمان احتمالی وقت کافی دارند که پا روی ترمز بگذارند و نگذارند دروبينها تصوير تخلفشان را ثبت کنند. 
