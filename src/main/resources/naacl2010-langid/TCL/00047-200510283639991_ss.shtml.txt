
Kysy lääkäriltämme ihmissuhteista ja seksistä!Sofia päättää julkaistavat kysymykset ja muokkaa ne lehteen sopiviksi. Kysyjän nimeä, ammattia, paikkakuntaa tms. ei julkaista. Voit lähettää Sofialle kysymyksiä ja palautetta ylläoleviin osoitteisiin.
Posti:
Sofian sohva -palsta
Iltalehti PL 372
00101 Helsinki
Olemme olleet viisi vuotta aviossa ja meillä on kolmevuotias lapsi. Olimme vaimoni kanssa yhdessä jo 90-luvun puolivälissä, jolloin hän oli täysi-ikäinen ja minä 17-vuotias. Suhde loppui silloin haluttomuuteeni sitoutua. Erottuamme hän seurusteli jonkin aikaa miehen kanssa joka petti, ja suhde kariutui sitten siihen. Minullakin oli joitakin tyttöystäviä. Aloimme seurustella myöhemmin uudelleen ja avioiduimme. Miksi olen edelleen mustasukkainen hänen edellisestä miehestään? Masennun heti, kun kuulen vaikkapa saman nimen, saati jotakin juuri hänestä. Näen silmissäni vaimoni rakastelemassa häntä. En ole kertonut vaimolleni ongelman laajuutta. Hän tietää kyllä, että minua tympii se entinen. Toinen ongelma on vaimoni haluttomuus. Hänen tyylinsä olisi kerran kuussa, joskus jopa harvemmin. Ei auta hieronta, kukat, illallinen, U2-musiikki, ei mikään. Työtilanne on hyvä. Rahat ovat aina tiukassa, mutta toimeen tullaan. 
Mies -77
Sinä kuulut niihin miehiin, jotka haluaisivat olla vaimolleen se ainoa seksisuhde. Omistushalusi on voimakas. Mustasukkaisuuden kokemukseen kuuluvat usein silmissä näkyvät ikävät ja satuttavat kuvat omasta naisesta peuhaamassa jonkun toisen kanssa. Et ole mitenkään harvinainen mies. Muilla on samoja ongelmia, lievempinä ja pahempina. Nykymaailmassa ei enää juuri neitsytmorsiamia ole, joten kaikkien on vain pakko tottua siihen, että joku toinenkin on joskus koskenut. Niissä ajatuksissa voi ryvetä ja kärsiä tai päättää ajatella muita asioita ja siirtää epämiellyttävät syrjään. Sairaan ja terveen mielen erottaa mm. juuri kyky pystyä kontrolloimaan ikäviä ajatuksia.
Haluttomuus on ikävä asia ja erityisesti, kun sinä tunnut niin huolellisesti paneutuneen vaimoasi viihdyttämään. Teidän pitäisi keskustella: kannattaa kuunnella, mitä hän todella haluaisi. Jos hän ei halua nautiskella seksistä, sille asialle ei kukaan muu voi mitään. Valinta on hänen.
Mies ja teinitytöt 
En ymmärrä, miksi 30-vuotias avopuolisoni keräilee tietokoneelle kuvia nuorista tytöistä kaiken maailman teen-sex-sivuilta. Kyseessä eivät ole alaikäiset tytöt vaan ennemminkin fantasiakuvat nuorista naisista, jotka on tehty nuoremman näköisiksi ja joita markkinoidaan teini-nimikkeellä. Hän keräilee myös chat-keskustelupalstoilta tyttöjen lähettämiä kuvia, joissa heillä on vaatteet päällä. Miksi aikuinen mies haluaa katsella nuoria tyttöjä? Tämä saa oloni pahaksi oman seksuaalisuuteni suhteen. Vaikka olen vain 25-vuotias, tunnen itseni vanhaksi ja rupsahtaneeksi, kun hän katselee noita kuvia ilmeisesti kiihottumismielessä. Miten voisin puhua asiasta mieheni kanssa? Onko se oikein, jos minusta tuntuu pahalta ja lannistavalta? Tunnen itseni rumaksi verrattuna niihin täydellisiin nuoriin naisenalkuihin. Seksielämämme on muutoin hyvää, ja saan paljon rakkautta ja hellyyttä. 
Supreme
Ihmisillä voi olla mielikuvissaan lukuisia erikoisia fantasioita. Joku haaveilee seksistä hyvin nuoren henkilön kanssa, toinen lihavan tai vanhan, kolmannen unelma olisi ryhmäseksi. Fantasioista puhutaan harvoin eikä niitä ole edes aiottu toteutettaviksi. Ne toimivat vain kiihottavina mielikuvina. Internetin laajakaista-aikana omista fantasioista saa helposti "lihallisempia", ja kuvia voi käydä halutessaan katselemassa. Sellaista tarvetta ihmisillä on, koska internetin seksisivuja on mittaamattomasti, kuten myös niiden käyttäjiä.
Sinun miehesi yksi fantasia on teinityttö. Hän saattaa pohdiskella, millainenhan nainen tuosta tytöstä jonakin päivänä tulee. Hän tuskin reaalimaailmassa haluaisi vaihtaa sinut teinityttöön!
Internetpornon huono puoli on ainakin se, että se loukkaa valtavaa määrää naisia. Aivan suotta. Katseleminen - tai omat ajatukset - ei ole uskottomuutta. Jotenkin se pitäisi vaan hoitaa fiksummin ja kumppanilta "salassa".
Asiasta voi vapaasti keskustella. Pyydä miestä kertomaan ajatuksiaan tytöistä ja seksistä yleensä. Nainen voi myös vastavuoroisesti ostaa vaikkapa ihailemastaan näyttelijästä metrin korkuisen julisteen ja teipata sen kattoon sänkynsä yläpuolelle.
Yritys on ykkönen 
Olemme keski-ikäinen pariskunta ja meillä on kaksi kouluikäistä lasta. Vaimo on ollut viime vuodet kotona lasten kanssa. Alkuvuodesta vaimo sai idean oman yrityksen perustamisesta, ja silloin se kuulosti hyvältä, koska starttirahaa ja lainaa tuli. Asiat menivät nopeasti eteenpäin, ja maaliskuussa oli yritys pyörimässä. Tuntuu, ettei vaimoa kiinnosta enää mikään muu kuin se yritys. Koti saa rauhassa pölyyntyä, lapset voisivat tehdä mitä tahansa ja oma mies ei enää ollenkaan kiinnosta. Jos yrittää vähänkään koskea, niin heti pitää tarkistaa kirjanpidosta jokin asia. Ja kun lopulta on kaikki tarkistettu, vaimo kaatuu sänkyyn. Mistä tietää, vaikka miehen hommia hoitaisikin joku muu, työpäivät kun venyvät? Rahaa ei samassa suhteessa työmäärään näytä kerääntyvän. Miten saan vaimon huomaamaan, että koti ja mieskin ovat olemassa? 
Herra kodinhoitaja
Vaimosi on keksinyt itselleen vuosien kotonaolon jälkeen työn, josta hän on innoissaan. Luultavasti ainakin alitajuisesti hän tuntee, että nyt on sinun vuorosi hoitaa kotiasiat. Yritys ei välttämättä heti tuo mitään sellaisia rahoja, jotka korvaisivat työpanosta. Se antaa muunlaista elämänsisältöä. Jos on hirmuisen kiinnostunut jostakin asiasta, se vie kaiken energian eikä esim. seksille jää aikaa. Siinä kohden ei ole ole sijaa myöskään uusille suhteille - sitä on turha pelätä. Monille yrittäjänaisille tai vaikkapa väitöskirjan tekijöille tulee avioero kiihkeimpänä työjaksona. Mies ei kestä sivuun jäämistä.
Sinun tulisi kertoa vaimollesi ja herättää hänet siihen, että sinä kaipaat häntä ja läheisyyttä. Voit muistuttaa, että juuri hän on se henkilö, joka on luvannut tahtoa rakastaa sinua. Niin kiireinen ei kukaan voi olla, ettei kumppanille edes kerran pari viikossa voisi antaa puolta tuntia hellyyttä. Jos sinä jaksaisit hoivata lapsia, siivoukseen voi palkata ulkopuolista apua, jos omat voimat eivät riitä. 
