
  Mae cwmni arall wedi prynu'r antur erbyn hyn 
Mae rhaglen Manylu BBC Radio Cymru wedi datgelu nos Iau beth aeth o'i le gydag un o asiantaethau busnes amlycaf Cymru wrth iddo fynd i'r wal. 
Roedd gan Antur Dwyryd Ll n ddyledion o dros £1m i bron i 300 o gwmnïau, cyrff cyhoeddus ag unigolion. 
Yn ei gyfweliad cyntaf mae cyn Reolwr Gyfarwyddwr yr Antur, Dafydd Wyn Jones, wedi cydnabod bod y cynllun pêl droed cymunedol wedi achosi trafferthion ariannol. 
Mae dogfennau cyfrinachol ac adroddiadau ariannol a gafodd eu gweld gan Manylu i gyd yn cyfeirio at wario direolaeth o fewn y Cynllun Hyfforddi Cymunedol Sgiliau Pêl-droed. 
Dechreuodd y cynllun yn 1998 ond fe dyfodd yn gyflym. 
Erbyn 2002 roedd yn cyflogi mwy o staff nag yr oedd yr Antur yn eu cyflogi drwy ei gytundebau craidd, oedd yn hybu busnes yn yr ardal. 
Mae adroddiad cyfrinachol mewnol a gafodd ei weld gan y rhaglen hefyd yn datgelu fod y cynllun Sgiliau Pêl-droed yn gweithredu bron fel cwmni o fewn cwmni gydag ychydig o reolaethau ariannol a rheoli ar ei weithgareddau. 
Arian 
Mae adroddiad arall, a fydd yn cael ei gyflwyno i ymchwiliad yr Archwilydd Cyhoeddus, ac a gafodd ei weld gan Manylu, yn tynnu sylw ar y diffyg strwythurau cyllidol o fewn Antur Dwyryd Ll n a gweithdrefnau ariannol anghyflawn. 
Hefyd mae'n dangos lefel annerbyniol o ymwybyddiaeth a gwybodaeth ar lefel bwrdd o gostau a graddfa'r cynllun Sgiliau Pêl-droed. 
Ar y rhaglen mae Cyfarwyddwr Rheoli Antur Dwyryd Ll n, Dafydd Wyn Jones, wedi siarad am y tro cyntaf am broblemau'r antur ac yn derbyn fod trafferthion difrifol wedi ei achosi gan y cynllun pêl-droed. 
Ond hefyd mae'n beio ELWA am fod yn araf yn talu'r antur am waith oedd wedi ei gwbwlhau ac yn y broses o gael ei wneud. 
Honnir fod yr antur yn aros am dros £100,000 gan ELWA pan aeth i'r wal, ond mae Dafydd Wyn Jones yn mynnu fod y ffigwr sawl gwaith yn fwy na'r swm hwnnw. 
Mae ELWA wedi dweud wrth Manylu fod yr antur wedi ei dalu ar amser a'u bod yn trafod gyda'r derbynwyr, Kroll, am arian sy'n ddyledus. 
Bydd Manylu yn cael ei ddarlledu eto nos Sul am 1800 ar BBC Radio Cymru 
