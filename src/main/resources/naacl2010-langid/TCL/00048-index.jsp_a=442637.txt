I torsdags förra veckan genomfördes manifestationen "I stan utan bil" i över 1800 städer i EU. Vänsterpartiet vill göra Göteborgs city bilfritt året om. Vi menar att det är en viktig del i en större strategi att skapa ett levande centrum och minska miljöbelastningen. Vi är inte ensamma om denna åsikt. 
Bland handlarna, som deltog i projektet förra året ville 60 procent begränsa eller avskaffa biltrafiken helt.
Redan 1995 föreslog vänsterpartiet i en motion ett bilfritt city. Tillsammans med miljöpartiet lyfte vi motionen i kommunstyrelsen i onsdags. Förslaget skall nu ut på ny remiss. Vi hoppas att processen leder till mer plats för människor i centrala staden och mindre plats för bilar.
Ett bilfritt city är ett levande city. Vi kan få en stadskärna där folk har plats att umgås, arbeta och handla. Stora delar av Göteborgs stadskärna används för biltrafik. 
Om bilarna och parkeringarna försvinner kan vi få nya bostäder, butiker och restauranger. Fler människor skulle röra sig i city senare på kvällarna vilket gör staden tryggare och säkrare.
