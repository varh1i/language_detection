
Itinapon sa Dept. of Labor and Employment (DOLE) si dating Dept. of Education Undersecretary Juan Miguel Luz matapos na tumanggi ito sa utos ng Malacañang na lumagda sa kuwestiyonableng tseke habang kainitan noon ng impeachment complaint laban kay Pangulong Gloria Arroyo.
Kinumpirma kahapon ni Executive Secretary Eduardo Ermita na kinausap na niya noong nakaraang linggo si Luz upang personal na ipabatid dito ang desisyon ni Pangulong Arroyo sa kanyang bagong designasyon. Wala naman umanong naging pagtutol sa panig ni Luz.
Ayon pa kay Ermita, si DOLE Secretary Patricia Sto. Tomas na ang bahala kung saang partikular na posisyon ilalagay si Luz sa bago nitong ahensya.
Muli ay idinepensa nito ang ginawa ng Malacañang kay Luz sa pagsasabi na bilang isang political appointee, may karapatan si Pangulong Arroyo na ilipat ito sa ibang puwesto kahit kailan at kahit saan.
Noong nakaraang buwan ay matatandaang inalis bilang DepEd Usec si Luz dahil sa pagtanggi nito na lagdaan ang tatlong tseke na nagkakahalaga ng kabuuang P15 milyon kung saan palalabasin na gagamitin ito para sa scholarship program ng mga mahihirap na estudyante sa Zambales ngunit ang hinala ay ipansusuhol sa mga kongresista upang patayin ang impeachment complaint.
