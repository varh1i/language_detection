Кыргызстандын борбору Бишкекте парламент алдына үч күндөн бери чогулган жүздөгөн киши премер-министрдин кызматтан кетишин талап кылышууда. Алар өткөн жумада түрмөнү кыдырып жүргөнүндө өлтүрүлгөн депутат Акматбаевдин киши колдуу болушуна премер-министр күнөлүү деп ырасташууда. 
Март айында президент Акаев бийликтен кулатылгандан кийин, өлкөдөгү абал курч экендигин Бишкектеги демонстрация дагы бир ирет көрсөтүүдө дешет серепчилер. 
Ал эми Ф. Кулов аянттагы митинг тууралуу буларды айтты:
"Кимдир бирөө өлүмдү, трагедияны атайын өзүнүн саясий максаты үчүн пайдаланууда. Саясий оюнду токтотуу керек деп аянтка чыккан аялдар туура айтып атат. Эгер тергөөгө ишенбесе, анда сырттан башка ишенген адамдарды чакырып, сурашсын. Мыйзамдуу методдор бар. Дароо эле чыга калып, ушундай жол менен учурду пайдалануу туура эмес. Бул жаман жакка баратканы көрүнүп турат".
Ф. Кулов нааразылык акциясына чыккандардын талабын Президент менен парламенттин карап чыгуусун суранды. Ал эгер президент же парламент мыйзамдуу негиз тапса гана кызматынан чегинерин билдирди. 
Феликс Кулов аны депутатты өлтүрүүнү атайын уюштурду деп коюлган айыптоолорду жалган деп четке кагууда. Премьер-министр аны атайын каралоо үчүн ар кандай ушак-айын таратылып жатканын белгилеп, өлтүрүлгөн депутаттын туугандарын кырдаалды туура, сергек салмактап кароого чакырды. Кулов ошол эле учурда мамлекеттик бийлик органдарын кысымга алып, кырдаалды ырбатууга жол берилбей турганын билдирди:
"Эч кандай эксцесске жол берилбейт. Эч кандай криминалитет мыйзамдуу шайланган Президентке өзүнүн шарттарын таңуулай албайт. Эч кимге кырдаалды ыдыратканга жол берилбейт. Президент, өкмөт, мыйзам чыгаруу жана сот бийлиги кимдир бирөөнүн алдында тизе бүгүп баш ийбейт. Мен башына кайгы түшкөн адамдарды түшүнөм. " 
---*-*-*---
Коопсуздук кеңеши кырдаал президенттин толук көзөмөлүндө экенине жана кыйчалыштан сүйлөшүү жолу менен чыгарарына ишендирди. 
"Жаңы бийликтер алсыз деген бүтүм негизсиз, кырдаалды президент толугу менен көзөмөлүнө алды", – деп жар салды Кыргызстан коопсуздук катчысы Мирослав Ниязов. Анын айтымында, калайман башаламандыкты болтурбоо үчүн жетиштүү күч бар, бирок өкмөт саясый сүйлөшүү жолун гана тандады.
"Рыспек Акматбаевдин өзү менен сүйлөшүүлөр уланууда. Ал да кыргыздын жигити, албетте, катуу кайгыга батып турат, ошондуктан бираз аялдаш керек", - деген Ниязов премьерге жана бир катар депутаттарга Акматбаев жихад жарыялады деген сөзгө ишенбесин кошумчалады. 
Генерал Ниязов 24-марттан берки коогалуу жагдайлар мыйзам ченемдүү көрүнүш экенине жана ал өлкө эгемендиги менен коопсуздугуна кедергисин тийгизбесине өзгөчө көңүл бурду. 
Бирок, бир катар серепчилер коопсуздук катчысы кырдаалга жетик баа берген жок деп эсептейт. Мисалы, белгилүү саясый серепчи Токтогул Какчекеев азыр бир гана депутат Акматбаевдин жактоочулары чыкса, эртең аны менен кошо жантаслим тапкан адамдардын туугандары, буга чейин атылып өлтүрүлгөн депутаттар Сурабалдиев менен Эркинбаевдин жактоочулары да көтөрүлүшү ыктымал деп жоромолдоду:
"Бул иш ырбайт, аягы кандуу кагылышка жетет, не дегенде бир кишинин эле тагдырына байланышкан жок да".
"Азыркы кырдаал бийлик башындагылардын арабаны ар башка жакка тартканынан улам ырбап барат, эми Бакиев менен Кулов ынтымагы жөнеле жел сөзбү же чыныгы эркектик кол алышуу болгону сыноого түшөт", – деп кошумчалады Какчекеев.
Өлкөнүн белдүү партиялары окуяга өз позицияларын ачыктай баштады. Маселен, "Эркиндик" партиясынын лидери Топчубек Тургуналиев Кулов кызматтан кетсе гана жагдай оңолот деп билдирди.
Ал эми "Умай-Эне" жана "Асаба" улуттук партиясы азыркы кырдаал курчуса, мамлекет менен улуттун тагдырына кесепети тийет деген эскертүү менен чыкты.
"Азыр Бакиев күнөлүү же Кулов айыптуу деп тартышкан жарабайт. Негизи азыр сабырдуулук гана баарын жеңет", - деди "Асаба" партиясынын Ысыккөл дубаны боюнча лидери Канимет Жакыпбеков.
Буга чейин өлкөдөгү арбир саясый же коомдук окуяга дароо баасын бере келген таанымал саясый ишмерлер менен журт лидерлери эмнегедир журналисттерден боюн ала качып, пикирин сыртка чыгарбай турушат.
