در ادامه روند کاهش قيمت نفت، گزارش دولت آمريکا درباره افزايش ذخاير نفت خام و بنزين در اين کشور سبب شد قيمت هر بشکه نفت به زير مرز ۶۰ دلار سقوط کند. 
در معاملات جمعه ۲۱ اکتبر، قيمت هر بشکه نفت خام سبک آمريکا به ۵۹ دلار و ۶۵ سنت رسيد و نفت خام برنت ۲۳ سنت ديگر افت کرد و به ۵۷ دلار و ۶۸ سنت بالغ شد. 
قيمت نفت در هفته گذشته نوسان داشته است و معامله گران منتظر تاثير تندباد ويلما بر صنعت نفت هستند. اکنون پيش بينی می شود اين توفان به تاسيسات مهم خليج مکزيک آسيبی نمی رساند. 
با وجود اين که هنوز ۶۴ درصد تاسيسات توليد نفت در اين منطقه بعد از توفانهای کاترينا و ريتا تعطيل است، ذخاير نفت آمريکا به مدد ۶۰ ميليون بشکه ای که آژانس بين المللی انرژی روانه بازار کرده، افزايش يافته است. 
تتسو اموری، تحليلگر نفت در توکيو می گويد: "رها ساختن نفت از سوی آژانس پشتوانه خوبی در مقابل کمبود ناشی از تندبادها بود." 
قيمت نفت در ۳۰ اوت، يکی روز بعد از بروز توفان کاترينا، به ۷۰ دلار و ۸۵ سنت رسيد. 
برخی از تحليلگران پيش بينی می کنند اکنون قيمت نفت ممکن است تا بشکه ای ۵۶ دلار کاهش يابد، به شرط آن که تندباد ويلما مسير خود را تغيير ندهد و به تاسيسات نفتی خليج مکزيک بازنگردد. 
از راه رسيدن سرما، می تواند قيمت نفت را به بالای ۶۰ دلار بازگرداند.
