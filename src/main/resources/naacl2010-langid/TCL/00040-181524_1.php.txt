
Maret Ani õde, endine tippkorvpallur Pille Tali, kes töötas mullu suveni Võru abilinnapeana, avas 23-aastase sõsara viimaste edusammude järel uhkusega kaks veinipudelit.
«Sõbrad nõudsid esmaspäeval, et mina kui kuulsuse õde peaksin välja tegema,» meenutas Pille Tali naerdes. «Ostsingi kaks pudelit veini – ühe Prantsuse oma, sest Maret võitis turniiri Prantsusmaal, teine oli aga tema praegusele kodukohale mõeldes Itaalia vein. Ja kogu mu tutvusringkond avaldas soovi Maretit näha, kui ta külla tuleb.»
  
  
  
 Samal teemal:
Pille ja Mareti hingeline lähedus on süvenenud just viimastel aastatel. «Kui Maret läks esimesse klassi, käisin mina juba pidevalt treeningulaagrites ning meievaheline side jäi suhteliselt põgusaks,» meenutas Maretist 12 aastat vanem õde. «Nägime kodus harva: näiteks siis, kui ma reisidelt suurte kottidega tagasi tulin ning Maret koos vennaga koridoris kingitusi ootas.»
Kuigi Maret Ani läks viieaastase plikatirtsuna esmalt vanema õe eeskujul korvpallitrenni, tunneb Pille Tali heameelt, et liisk langes lõpuks tennise kasuks. «Korvpalli on küll tore mängida, kuid tennis on võrreldes naiste korvpalliga siiski ilusam spordiala,» möönis ta.
Kaalus tennisest loobumist 
Maret Ani käekäigule tennisemaailmas elab südamest kaasa kogu perekond, kellest on saanud tema kõige truum fänniklubi. Lähedastelt tuge saades kolis Maret 17-aastaselt Itaaliasse elama ja harjutama, lähedastega peab ta nõu ka siis, kui spordis ei suju kõik loodetult.
Ema Mari Ani meenutas mulluse hooaja järel aset leidnud tõsist arutelu noorema tütrega: «Leidsime üheskoos, et kui areng tänavu ei jätku, pole mõtet tennisemänguga jätkata. Maret toonitas, et peab hakkama tulevikule mõtlema, sest kaua sa ikka ühe koha peal tammud.»
«Mõtlesin tõesti: kas tasub jätkata, kui tulemusi enam ei ole,» tunnistas Maret Ani. «Kaua paigal seistes tuleb tüdimus peale.»
Olukorda pingestasid rahamured – paar hooaega tagasi katkes Mareti koostöö Itaalia töösturi Mauro Landoniga, kes oli alates 1999. aastast katnud tippklassi pürgiva sportlase ettevalmistus- ja võistluskulud. Eestist pole Maret Ani sponsoritelt arvestatavat tuge veel leidnud.
«Landoni ei soovinud enam toetamist jätkata, kuna Mareti areng ei vastanud tema ootustele,» selgitas Mari Ani. «Leping katkestati poolte kokkuleppel ennetähtaegselt, kusjuures Maret ei pea midagi tagasi maksma. Sestpeale tegutseb tütar ka iseenda mänedžerina.»
Sai psühholoogilt abi 
Pille Tali tunnistas, et temagi hakkas vahepeal kaotama usku sõsara võimalustesse maailma tippu jõuda. «Aga saatsin talle isegi ebaõnnestumiste järel telefonisõnumeid: «Oleme sulle alati olemas!»,» meenutas vanem õde. «Tänavu, kui kõik taas ülesmäge läheb, on Maret mulle tunnistanud, et hakkas sporti senisest tõsisemalt suhtuma.»
«Tõsisem suhtumine» tähendab täielikku loobumist pidudest ja noormeestest ning varasemast pühendunumat harjutamist.
«Nooremana ei järginud Maret nii põhjalikult režiimi kui praegu,» selgitas Pille Tali. «Seda tuleb mõista: ta oli üksinda kaugel Itaalias, pidi endaga kogu aeg ise hakkama saama. Eks vahel andis ikka ahvatlustele järele Nüüd on Maret peolkäimistest täielikult loobunud, minu teada pole enam ka mingeid poisse.»
Õe sõnul jääb Mareti viimane püsisuhe paari aasta taha. «Tal oli Eestis oma noormees, aga Maret leidis ühel hetkel, et ei vaja enda kõrvale kindlat inimest – ta ei suutvat spordile nii tõsiselt keskenduda, kui teab, et keegi veel teda hirmsasti ootab,» rääkis Pille Tali.
Samas väidavad paljud kiibitsejad täpselt teadvat: vahepeal lahvatanud armuleek Maret Ani ja tema treeneri, ronkmustade juuste ja tumepruunide silmadega Pierfrancesco Restelli vahel.
«Kellegi poolt liikvele lastud kuulujutud,» tõdes Pille Tali. «Teades Maretit – sellist meest ta endale ei tahaks. Restelli on küll hea treener, aga inimesena püsimatu ja rahutu. Tüüpiline keevaline itaallane.»
Aga selles võib küll kindel olla, et heledapäisele Maret Anile – nagu igale teisele kaunile põhjamaa näitsikule – vaadatakse Itaalias ringi liikudes sageli järele, saadetakse õhusuudlusi ning tehakse kuumavereliste macho’de poolt hulgaliselt ahvatlevaid ettepanekuid. «Sellega harjub ära, ma ei pööra isegi tähelepanu,» väitis tennisist.
Mehed meesteks. Lähedaste hinnangul kärsitu loomusega Maret Ani on suutnud lõpuks pingelistes matšideski leida vaimse tasakaalu, mis aitas jõuda esimese profiturniiri võiduni ning rühkida maailma edetabelis saja parema hulka. Vaimukindluse taga on itaallasest hingetohter.
«Maret rääkis suve hakul kodus käies, et on saavutanud hea kontakti ühe psühholoogiga,» meenutas Pille Tali. «Ta sai õnneks abi just siis, kui seda kõige rohkem vaja oli.»
Elab treeneri kodus nagu pereliige 
>
 
