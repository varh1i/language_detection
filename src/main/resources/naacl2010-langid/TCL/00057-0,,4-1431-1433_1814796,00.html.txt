JY kook 'n beet en die water word beetpienk. Die beet self behou sy kleur en word nie bleek nie. Dit is 'n gegewe wat vatbaar is vir 'n grappige allegorisering. Stel jou voor jy kan vry uitlekkend onbeperk mededeelsaam wees met jou taal en tint en niks daardeur verloor nie. 
BLINDE aartappels weer, poot mens van ogies, brandrissies brand nie die tonge van die voëls wat die saad versprei nie, 'n boerpampoen groei die beste op 'n ruie komposhoop en wandel aan 'n weerlose, tastende rank reg rondom die huis sonder 'n pas. Aan 'n patat begin mens nie eers nie. Sy kom in duisend vorme, hierdie soet oneweredige ondergrondse knol, mild van hart, huislik van smaak, haar wraak lê in die wurg.
Dit is die Poolse digteres Wislawa Szymborska wat die ui, die mees aan sigself identiese wese, digterlik deurvors het. En dít terwyl sy eintlik 'n gedig skryf oor die afgrondelikheid van die mens. Dit is voorwaar die teken van 'n groot digter. Sy bring iets baie belangrik in verband met die skryfkuns op skitterende wyse in praktyk, naamlik dat daar geen insigte is behalwe dié wat deur dínge gebied word nie. Digterlik bruikbare insigte huis in konkrete objekte. Ek vertaal vry uit die Engelse vertaling van haar gedig oor dié voorbeeldige bol.
Die ui
'n Ui, moenie 'n fout maak nie,
is 'n anderster soort ding,
sy is sonder ingewande. 
Eenselwige uiagtigheid
vul haar ganse wese,
uiig van binne,
uit en uit ui is sy,
sy is onverbysterd as sy na binne luister.
Ons snode huid daarenteen is 'n lap
gehang voor 'n kontrei van horries,
'n innerlike inferno,
die wildernis van die anatomie . . .
Maar van kop tot tone 
is daar in 'n ui net ui
monomanies eenparig
en eenselwig is haar 
wese.
Vredig uit een stuk
en innerlik met haarself
versoen is sy.
In haar sit 'n kleiner een,
ewe onverminderd ui,
die tweede bevat 'n derde,
die derde omsluit 'n vierde, 
ensovoorts,
in 'n middelpuntsoekende fuga,
deurgaans verwikkeld en polifoon.
Synde die natuur se mees afgeronde
liggaam,
haar grootste suksesverhaal,
omhang die ui haarself
met stralekranse van triomf.
Óns binneste daarenteen is 'n wirwar
van are, drade, vet,
in ons huis loogdamme 
met oorloop- en uitlaatpype.
Van die volmaaktheid van 'n stomme
ui
is ons vir ewig verstoke.
OM jouself te troos by hierdie insig, maak jy 'n uietert. Vat sommer 'n rol van Woolworths se skilferkorsdeeg, rol dit 'n bietjie uit, lê dit in 'n gesmeerde bakplaat en maak 'n randjie. Bak dit blind in 'n warm oond tot amper gaar. Bo-op die stoof smoorbak jy vyf groot uie stadig in botter tot goed gaar en lig verkleur. Snipper ruim vars salie daaroorheen, sout en peper, en versprei egalig bo-op die kors. Sny 'n silindertjie sagte bokkaas in skyfies en plaas simmetries bo-op en bak verder tot ligggoud. 
Drink daarby 'n koppige rooi wyn. Klink op die ui. Let op: jy is nie 'n ui nie, jy is nader aan 'n boom waarin gedagtes soos die voëls kom sit en weer wegvlieg, waaroor die wolke en die sonlig wisselend trek, waardeur die bries beweeg. Jy is hol, jy is leeg, jy beier, jy suis, jy het parte en klepels, jy is nie 'n deurgaans konsentries met sigself gevulde bol nie. (Nie dat diesulkes nie weer deesdae onder ons opgestaan het nie.)
Jy kan ook die heel ui sag kook en saggies onttakel sodat jy los doppies het, van groot na klein. Dan dink jy allerlei gekke vulseltjies uit, soos byvoorbeeld een van gekapte pietersielie, ansjovis, 'n bietjie ham, swart olywe en 'n handvol broodkrummels en vul die doppies daarmee, rasper parmesaanse kaas bo-oor en broodkrummels en gratineer in die oond. Dis vir as jy tyd het, of nodig het, as jy wil nadink, of as jy verlief is en jy met die gevroetel die ure wil verby kry tot hy of sy kom.
UIVULLERY is verder terapie teen daardie skildery van Goya van Saturnus wat sy kinders eet. Uivullery verlangsaam die tyd. 
Dis ook 'n baie stigtelike Zen-oefening vir die spesie van Bolandse monnik wat sy hele heil verloor in halshaftige oproepe tot burgerlike verset. 
Meditasie op die ui, wil ek voorstel, is die beste medisyne teen 'n dwepery met identiteit. Van 'n ui leer ons dat die mens met sigself verskil en daarom vrugbaar is. 
Gaan heen en word soos die ui, daarenteen is die opdrag van die Nuwe Volkse Onnoselheid. Dit verskil nie veel van die opdrag van die fundamentalistiese kerke nie. 
Die Kroon van die Skepping hoef nie te dink nie, want die Ontwerp is Intelligent genoeg. Met sulke mensemateriaal kan selfaangestelde Lowwe sekerlik sonder veel omhaal 'n Zwiebel Reich op Ritselrivier stig. 
Geen wonder mens hoor deesdae steeds weer helder daardie stemmetjie van onder die konsistorieplanke sing nie: "I'm a lonely little petunia in an onion patch, an onion patch, an onion patch . . . " 
Verlánge na uiigheid is egter stigtelik, soos wat die verlange na die deelname aan die syn van ander wesens altyd is, die syn van klippe, die syn van wolke, dit is hierdie verlange waaruit die digkuns spruit. 
Die digterlike verlange wil nie vervul word nie. Die digterlike verlange wil homself as onvervuld instand hou. Vir Bolandse verlangers is daar digterlike insigte in koekmekranke, in soetemaling, en in die Suidelike Swie. 
Bron: Wislawa Szymborska Poems New and Collected 1957 - 1997. Vertaal uit die Pools deur Stanislaw Baranczak en Clare Cavanagh. Faber & Faber. Londen. 1999.
