JELI: Kerugian hampir RM700 juta Bank Islam Malaysia Berhad (BIMB) tidak menjejaskan matlamat kerajaan menjadikan perbankan Islam sebagai sistem kewangan utama negara menjelang 2010. Menteri di Jabatan Perdana Menteri, Datuk Mustapa Mohamed, berkata ini kerana ia hanya membabitkan pengurusan bank, bukannya sistem perbankan. "Kita adalah contoh bagi kebanyakan negara mendapatkan kepakaran untuk membangunkan sistem perbankan dan kewangan Islam. "Ia tiada kaitan dengan sistem perbankan kerana sudah mantap dengan pelbagai institusi kewangan memperkenalkannya di negara ini," katanya selepas menyampaikan sumbangan hari raya kepada masyarakat Orang Asli di Kampung Sungai Rual, dekat sini, semalam. Beliau mengulas kerugian hampir RM700 juta yang dihadapi BIMB akibat pemberian pinjaman kepada pihak yang tidak sepatutnya. Berikutan itu, BIMB diterajui pengurusan baru, Datuk Noorazaman A Aziz, memulakan siasatan bagi mengenal pasti punca kerugian. Mustapa berkata, masalah BIMB dipercayai berpunca daripada kelemahan pengurusan dan kesan kegawatan ekonomi yang melanda negara sekitar 1997 dan 1998. Katanya, beberapa bank juga menghadapi masalah hutang tidak berbayar ketika itu tetapi sebahagiannya berjaya diselesaikan menerusi kemudahan Danaharta tetapi BIMB terpaksa menanggung hutang berkenaan kerana tiada kemudahan berkenaan. “Hakikatnya, sistem perbankan sudah meletakkan status Malaysia sebagai pusat perbankan Islam ternama ini walaupun BIMB menghadapi masalah," katanya. 
