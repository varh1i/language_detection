Der er ingen grund til at frygte, at de ufaglærte job helt forsvinder. Tværtimod vil der i en række vækstbrancher være et stigende behov for ufaglært arbejdskraft i fremtiden.
Det konkluderer en arbejdsmarkedsanalyse, som LO Storkøbenhavn offentliggør mandag.
Konklusionen bryder med forestillingen om, at globaliseringen udelukkende betyder øget arbejdsløshed for de ufaglærte, som konsekvens af virksomheders udflytningsaktiviteter.
Ifølge analysen, der fokuserer på arbejdsmarkedssituationen for ufaglærte og kortuddannede i Storkøbenhavn, vil det især være i servicesektoren, der kommer til at mangle ufaglært arbejdskraft. Men også i hotel- og restaurationsbranchen, samt i bygge- og anlægsbranchen vil der fremover være jobmuligheder for ufaglært arbejdskraft.
