Баку-Тбилиси-Жейхан (БТЖ) мұнайқұбырын салған батыс компанияларының ішінен көзге ерекше түсетін - ол американдықтар. 
Байқаушылардың айтуынша, БТЖ-дай қымбат әрі күрделі жобаның, көптеген қиыншылықтар мен кемшіліктерге қарамастан іске асқанының басты сыры - оның Америка қолдауына ие болғанында болып отыр. 
Сонда БТЖ АҚШ-қа неге керек? Жалпы Американың мұнай саласындағы сыртқы саясаты осы жобаның іске асуына нендей ықпал жасаған? 
Би-Би-Си тілшісі Марк Уолоштың мына материалы БТЖ салып бітіргенге дейін Әзірбайжанда жасалған. 
Бакудің ежелгі қаласында орналасқан Радиссон конақүйінің мейрамханасында отырмын. Терезеден Каспий теңізінің жағалауы көрінеді. 
Қаланың архитектурасы кеңес кезеңіне дейін, мұнай алғаш өндіріле бастаған кезде салынған. Кеңес Одағы 91-ші жылы ыдырағаннан кейін Әзірбайжан мұнай шығаратын ел ретінде әлемге жаңаша танылады. 
Қонақүйде "Каспий: мұнай және газ" деп аталған көрме мен конференция өтіп жатыр. Жыл сайын өтетін осы жиынға Каспий өңіріне келген алғаш инвесторлардың бірі Бритиш Газ компаниясы да қатысып отыр. 
Оның Әзірбайжанда үлкен бір жобасы бар. Осы жоба Әзірбайжан мұнайын Бакуден Грузия арқылы Түркиядағы Жейхан портына дейін тасымалдайтын мұнайкұбырын, демек БТЖ құбырын салуды көздейді. 
Әзірбайжан мұнайын БТЖ мұнайқұбыры арқылы ғана емес, Иран және Ресей аркылы да әлем нарықтарына жеткізуге болады. 
Алайда Бритиш Газ салып жатқан құбыр Әзірбайжан мұнайын батысқа қарай, Грузия арқылы Түркияның Жерорта теңізіндегі жағалауына дейін жеткізуі тиіс. Құбырдың жалпы құны 3 миллиард доллардан аспақшы. 
Бакуден 1 сағаттай жердегі мұнайқұбырының құрылысы жүріп жатқан жерге келдім. Каспий теңізінің жағалауы осы жерден көрініп тұр. Жел соғып тұр, айнала құм - шөлейт. 
Бір қызығы - жобаның бас-қасында американдық бір димпломат жүр екен. Есімі - Стефан Манн. Ол АҚШ-тың Каспий аймағындағы арнайы елшісі болып табылады. Бұл кісінің басты міндеті - Әзірбайжан мұнайын Түркияға жеткізетін БТЖ мұнайкұбырының айналасында туатын саяси, иә болмаса, қаржы мәселелерін дер кезінде шешу. 
АҚШ дипломатының таза коммерциялық жобаға деген қызығушылығы неліктен туып отыр деген сауалға ол былай деп жауап берді.
"Менің ойымша, мұндағы ең басты мәселе Каспий теңізінің жағалауындағы елдердің еркіндігі мен тәуелсіздігінде болып отыр. Егер өз энергия қорларыңызды тек бір бағытпен ғана сыртқа шығарып жүрсеңіздер, еркіндігіңіз де шектеліп, автономияңыз да жоқ болады. Сондықтан "шығыс-батыс" деп атап жүрген БТЖ құбырын сала отырып, біз осы мемлекеттердің энергетикалык еркіндігін қамтамасыз етіп жүрміз. Біздің көздейтініміз - диверсификация мен бәсекенің бар болуы" - дейді американдық дипломат. 
АҚШ о бастан-ақ Каспий теңізі аймағындағы елдермен арада қарым-қатынас орнатуды Таяу Шығысқа деген тәуелділігін азайтудың бір амалы деп білген. Жаңа мемлекеттермен ынтымақтасу ісіне Президент Клинтонның өзі араласып еді. 
Алайда мұнайдың Ресей, иә болмаса, Иран арқылы сыртқа шығарылу перспективасын американдықтар бірден ұнатпай, "Каспий елдері бір емес бірнеше құбыржол салу керек" дегенді айта бастады. 
Американдықтар, сонымен катар, мұнайды АҚШ-тың НАТО-дағы одақтасы Түркияға дейін жеткізетін құбыр салу керек деді. 
Дәл сол уақытта АҚШ-тың Әзірбайжандағы елшісі қызметін Стенли Эскудеро атқарған. 70-ші жылдары Эскудеро Иранда астыртын қызмет істеген дипломат болатын. Қазір ол Әзірбайжанга жеке кәсіпкер ретінде қайтып келді. 
"Мен Әзірбайжанға 97-ші жылы елші боп келгенімде, АҚШ Каспийдің келешекте алатын орны ерекше болатынын жақсы түсініп жүрген. Соның үстіне мұнайды кімнің шығарып жатқаны ғана емес, оны сыртқа кімнің шығаратыны да маңызды екенін жақсы білді. 
Өйткені, Каспий елдерінің теңізге шығу жолы жоқ. Айналасы - құрылық. Сондықтан, американдықтар Каспий мұнайын сыртқа бірнеше жолмен шығару мақсатын қойды. Басқа альтернатива болмаған жағдайда құбыр өзге елдің жерімен өтетін болса, сол мемлекет өз айтқанын істетіп, мұнай мен газдың экспортын оп-оңай бақылап отыра алады. Ал АҚШ ондайға жол бере алмайды", - дейді Стенли Эскудеро.
Президент Клинтон кезінде Политбюро мүшесі, кейін Әзірбайжанның президенті болған Гейдар Әлиевпен байланыс орнатуға күш салған. 
90-шы жылдары Вафа Гулизаде Президент Әлиевтің сыртқы саясат жөніндегі кеңесшісі болган. Мұнайды батысқа шығаратын жаңа кұбыржолдың қажеттілігіне қатысты Клинтонның Әлиевпен жургізген әңгімесін Гулизаде былай деп еске алады. 
"Билл Клинтонның сол күні Президент Әлиевке телефон шалғаны есімде. Оның ұсынған идеясы Әзірбайжан үшін өте маңызды еді. Олардың әңгімелескендерін аударған мен едім. Елге бірнеше құбыржол қажет деп айтқан Клинтонның ұсынысын Әлиев бірден қолдады. Ол тәжірибелі саясаткер болатын, және осы тектес нәрселердің маңыздылығын бірден сезетін. Егер біз мұнайды бір емес бірнеше құбыр арқылы шығаратын болсақ, Ресейге багынышты болмайтынымызды ол біліп отырды", - дейді Вафа Гулизаде. 
"Ғасырдың ең мықты контрактісі " деп те аталып жүрген БТЖ жобасын британдық Бритиш Петролиум (БП) компаниясы бастап отыр. 
"Платформа" атты Лондондағы экологиялық ұйымның зерттеушісі Грег Муттидің айтуынша, БП алғашында құбырға сезіктене қарайтын. Алайда кейін сол позициясы күрт өзгерген көрінеді. 
Вашингтондағы сарапшы Джулия Наннайдың айтуынша, Америка БП-ге өзге амал қалдырмады. БП-дің өзі атап көрсеткендей, БТЖ саламыз деп шешім кабылдаған Әзірбайжан, Грузия мен Түркия мемлекеттерінің өздері еді. 
"АҚШ-тың соған өз септігін тигізгені қайта бәріне де тиімді болып шықты", - деп атап көрсетеді Әзірбайжандағы БП компаниясының басшысы Дэвид Вудвард. 
Американ үкіметі аңдып отырған, мұнайға еш қатысы жоқ тағы бір мәселе бар. 
Кеңес Одағы ыдырағаннан кейін бұрын Мәскеуге бағынып келген алып территорияның аумағында жаңа геосаяси одақтардың пайда болуы әбден мүмкін еді. 
АҚШ Каспий аймағының Ресейге қайтадан тәуелді боп кетпеуін көксеген. Демек, өзінің ықпалын күшейткісі келген. Ол үшін мұнай саласын құрал ретінде пайдалануды жөн көрді. АҚШ-тың Әзірбайжандагы бұрынғы елшісі Стенли Эскудеро:
"АҚШ мұнай саласы аркылы өздерінің түпкі геосаяси мақсаттарына жеткісі келеді. Сондықтан, американдық саясатты толығымен мұнай мәселесі айқындап отыр дегенмен келіспеймін. Керісінше мұнай американдық саясаттың құралы деп айтар едім", - дейді Стенли Эскудеро. 
