
 
Юкатан ярим оролида камида 6 кишининг ҳаётига зомин бўлиши ортидан, тўфон якшанба куни Мексика кўрфази қирғоқларини тарк этган. 
Тўфон оқибатида пайдо бўлган йирик тўлқинлар оқибатида бир қанча қишлоқлар сув остида қоларкан, Куба ҳукумати 600.000дан ортиқ кишининг қирғоқбўйи ҳудудларидан сафарбар этилганлигини билдирган. 
Флоридада эса уй-жойларини тарк этишни истамаган фуқароларга вақтинчалик бошпаналарга бориш маслаҳати берилган.
Мутахассисларнинг билдиришларича, Мексикани ўз забтига олган ўтган икки кун давомида шиддати анча пасайган тўфон яна забтига чиқиб, қудрати учинчи даражага етган. 
Шамолининг тезлиги эса соатига 185 чақиримдан ортган. 
Америка Миллий тўфон марказининг билдиришича, "Уилма" тўфони Флориданинг жанубий-ғарбий қирғоқларига душанба куни эрталаб етиб келади. 
Флорида штатининг губернатори Жеб Буш якшанба куни аҳолига мурожаат билан чиқиб, денгиз сатҳидан пастда жойлашган оролларни тарк этишларини сўраган. 
Аввалроқ, бу ерларда истиқомат қилувчи 80.000 фуқародан аксариси турар-жойларини тарк этмасликларини билдиришганди. 
Мутахассисларнинг огоҳлантиришларича, тўфон оқибатида пайдо бўлган тўлқинлар сабаб Флориданинг жанубий-ғарбий қирғоқлари 5 метргача сув остида қолиши ва қуюнларни келтириб чиқариши мумкин. 
Америка миллий тўфон маркази раҳбарининг билдиришича, ундан сўнг "Уилма" Флориданинг Атлантика уммони билан туташ қирғоқларида "яшин" тезлигига етиб, Маями ва Форт Лодердейл шаҳарларига хавф солиши эҳтимоли ҳам йўқ эмас. 
Сув остида қолган қирғоқлар
Кубалик мутахассиснинг огоҳлантиришича, энг даҳшатлиси ҳали олдиндадир. 
Айрим хабарларга кўра, баъзи бир қишлоқлар ташқи дунё билан узилиб қолган, 20 тача уйни вайрон қилган қуюнлар эса камида 7 кишига тан жароҳати етказган. 
Аввалроқ, Мексика мулозимлари "Уилма" тўфони Юкотан ярим оролида минглаб уй-жойларни вайрон қилганлигини билдиришганди. 
Тирбанд бошпаналардаги фуқароларга кўмак бериш учун мамлакат қуролли ва денгиз кучлари ҳаводан туриб ёрдам заҳираларини ташлашни режалашмоқда. 
Канкун оромгоҳида бўлган Би-би-си мухбирининг хабар беришича, маҳаллий аҳоли ва фавқулодда хизмат ходимлари фақат ҳозирга келибгина "Уилма" тўфони етказган зиёнга ўз кўзлари билан гувоҳ бўлишлари мумкин. 
