
MET so baie konferensies en berade van internasionale belang wat deesdae in Suid-Afrika kom en gaan, is bra min aandag geskenk aan die afstelling van die Progressive Governance Summit (PGS) wat die afgelope naweek in Sabi-Sabi, Mpumalanga, gehou sou word. 
Soos die naam aandui, bring die PGS so elke tweede jaar die leiers van linksgesinde regerings en politieke partye in 'n spitsberaad byeen om te praat oor hoe die progressiewe saak wêreldwyd bevorder kan word. 
Die laaste beraad is in 2003 in Londen gehou en is deur 14 lande en vyf vastelande se leiers bygewoon. 
Suid-Afrika, met pres. Thabo Mbeki en die ANC as gashere, sou die eerste land uit die ontwikkelende wêreld wees wat die beraad sou aanbied. 
Dit is nie duidelik presies wie almal by Sabi-Sabi vir die beraad sou opdaag of waarom dit so op die nippertjie afgestel moes word nie. 
Die boodskap uit die Uniegebou is dat die beraad wel nog die een of ander tyd gehou sal word, maar nie in die afsienbare toekoms nie. Die redes vir die misoes lê waarskynlik opgesluit in die probleme wat van die beweging se eertydse linkse leiers aan hul onderskeie tuisfronte ervaar, en 'n wêreldwye twis oor wie die titel "progressief" vir hulle kan toeëien. 
Só kan die afstel van die "progressiewes" se beraad moontlik iets te uit te waai hê met die Duitse kanselier, mnr. Gerard Schröder, se onlangse nederlaag by die stembus en sy desperate gespook om die mag in 'n sogenaamde groot koalisie met die konserwatiewe(!) me. Engela Merckel te behou. 
Die progressiewe saak sal beslis in Berlyn sukkel as Schröder (indien hy die onderhandelinge oorleef) in 'n regering met die regse Merckel moet saamleef. 
Dit kan ook iets te make hê met die Britse premier, mnr. Tony Blair, se toenemende ongewildheid in die geledere van sy eie Arbeidersparty as gevolg van sy knus bondgenootskap met die ewe konserwatiewe pres. George W. Bush van Amerika. 
Of dalk die politieke probleme tuis van pres. Luiz Inacio Lula da Silva van Brasilië en pres. Hugo Chavez van Venezuela - Lula van links omdat hy nie sy werkersklasmandaat vinnig genoeg uitvoer nie, en Chavez omdat hy die linkse vakbonde wie se stemme gehelp het om hom verkies te kry, die rug toegekeer het. 
Die beraad kon dalk ook gesneuwel het weens pres. Thabo Mbeki se eie politieke penarie. 
Die linkses in sy regerende alliansie sien hom en sy regering al hoe meer as "groot kapitaal" se meelopers en trek openlik sy progressiewe geloofsbriewe in twyfel. 
Die PGSZ"progressiewes" het een ding gemeen: hulle is onder groot druk omdat hulle hulself en hul partye sedert die era van die Britse oudpremier mev. Margaret Thatcher en die Amerikaanse oudpresident Ronald Reagan meer in die middel as links op die politiek-ekonomiese spektrum bevind. 
In geharde linkse kringe word hulle inderdaad beskou as Thatcher en Reagan se erfgename en die sogenaamde Washington-konsensus se smouse. 
Daar is min fout te vind met die PGS se retoriek. 
Dit klink, aldus die verklaring wat ná afloop van die Londense beraad in 2003 uitgereik is, progressief genoeg:
"Ons deel 'n geloof in geregtigheid en regverdigheid; in solidariteit en wedersydse verantwoordelikheid. Ons glo aan kollektiewe aksie om mense se lewe te verbeter en ons deel hierdie ervaring deurdat ons gesien het hoe ons eie progressiewe beleid in die praktyk werk." 
Die probleem is dat al hoe meer mense in hul eie politieke geledere - Mbeki in die ANC, Blair in die Britse Arbeidersparty en Lula in die Brasiliaanse Werkersparty - hulle eenvoudig nie meer glo nie. 
In Londen het die leiers hulle byvoorbeeld daartoe verbind om hul mense te beskerm teen werkloosheid op lang termyn, wel wetende dat hulle gevangenes is van 'n heersende internasionale ekonomiese dogma - die Washington-konsensus - wat "werklose groei" en "globale mededingendheid" as die norm aanvaar - ongeag die vernietigende uitwerking daarvan op die arbeidsmark en ander sektore in hul land. 
Pres. Mbeki bevind hom in hierdie spervuur. 
Aan die een kant kry hy groot steun vir Suid-Afrika se ekonomiese beleid uit kringe wat nie juis as progressief beskou kan word nie - die binnelandse en buitelandse sakegemeenskap en die Washington-konsensus se bewakers, die Internasionale Monetêre Fonds en die Wêreldbank. 
Aan die ander kant word hy openlik uitgedaag deur aktiviste in vakbonde en nie-regeringsorganisasies - mense saam met wie hy nie honderd jaar gelede nie in die loopgrawe was. 
Die afstel van die beoogde Sabi-Sabi-beraad het die wêreld ontneem van 'n nabye blik op hierdie fassinerende eierdans van die progressiewes. 
* Die skrywer is senior adjunkredakteur van Beeld.
