SAHAM yang mematuhi keperluan syariah di Bursa Malaysia kini berjumlah 857 selepas 51 saham baru diklasifikasikan sebagai sekuriti yang diluluskan Majlis Penasihat Syariah (MPS) Suruhanjaya Sekuriti (SC). Pengawal selia pasaran modal negara, SC dalam kenyataan minggu lalu berkata, dengan kemasukan 51 saham batu itu, sekuriti sejajar syariah kini mewakili 85 peratus daripada 1,011 saham dan sekuriti yang disenaraikan di Bursa Malaysia. Bagaimanapun, SC berkata, 12 sekuriti dalam senarai patuh syariah sebelum ini dikeluarkan. Sekuriti berkenaan membabitkan kaunter Amanah Harta Tanah PNB, AmFirst Property Trust, Dai Hwa Holdings (M) Bhd, Encorp Bhd, Golden Plus Holdings Bhd, Hi-City Bioscience Group Bhd, Idaman Unggul Bhd, IGB Corporation Bhd, Inch Kenneth Kajang Rubber Public Ltd Company, Malaysia Packaging Industry Bhd, Sarawak Enterprise Corporation Bhd dan Warisan TC Holdings Bhd. Sekuriti baru yang mengambil alih status penyenaraian sekuriti patuh syariah sebelum ini ialah Aliran Ihsan Resources Bhd daripada RNC Corporation Bhd yang dinyah senarai dan Kosmo Technology Industrial Bhd daripada Nauticalink Bhd yang dinyahsenarai. SC berkata, sekuriti patuh Syariah juga ada dalam hampir semua sektor industri Bursa Malaysia.
