PUTRAJAYA: Sempena sambutan Deepavali esok, Datuk Seri Abdullah Ahmad Badawi (gambar) mahu rakyat bersama-sama berkongsi menikmati kejayaan negara dan memastikan tidak ada mana-mana kumpulan ketinggalan di belakang. Sehubungan itu, Perdana Menteri mengajak semua pihak berganding bahu meningkatkan usaha membangunkan negara tanpa mengira agama dan bangsa. "Marilah kita bersama melipat ganda usaha menuju ke depan dengan satu matlamat tanpa mengira agama dan bangsa untuk membawa negara kesayangan kita ke arah kecemerlangan, gemilang dan terbilang," katanya dalam perutusan sempena perayaan Deepavali. Sambil mengucapkan Selamat Hari Deepavali, Perdana Menteri berharap penganut Hindu dapat merayakannya dan berkongsi saat-saat yang istimewa itu dengan keluarga dan rakan. Beliau berkata, dalam usaha negara mencapai perpaduan, semua rakyat mesti ada tanggungjawab bersama untuk menghormati sensitiviti antara satu sama lain dan sama-sama merayakan budaya kaum lain. Seperti diketahui Deepavali ialah merayakan kejayaan baik terhadap kejahatan, Perdana Menteri berharap ia akan menjadi dorongan untuk menghadapi cabaran pada masa depan dengan keyakinan dan bersemangat. "Jadi, kamu mungkin boleh mencapai apa juga matlamat yang dicita-citakan," katanya. Sementara itu, dalam kenyataan berasingan, Abdullah berkata, Malaysia mengutuk sekeras-kerasnya tindakan pengeboman di New Delhi, India yang mengakibatkan orang yang tidak bersalah menjadi mangsa. Sambil bersimpati dengan keluarga mangsa, Perdana Menteri menjelaskan beliau amat terkejut apabila mendengar berita pengeboman di beberapa tempat yang sesak di bandar raya itu. "Saya amat sedih dengan kehilangan puluhan nyawa orang yang tidak bersalah dan ratusan cedera akibat serangan itu," katanya. 
