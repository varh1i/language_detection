Gazetat evropiane përqëndrohen në kërcënimin nga gripi i shpendëve ndërsa një gazetë gjermane komenton vendimin për t'i kërkuar aplikantëve për shtetësi gjermane njohuri të gjuhës së shkruar.
Gazeta gjermane FRANKFURTER RUNDSCHAU thotë se ndërsa paralajmërimet për gripin e shpendëve nuk mund të injorohen më, "nuk ka arsye për panik".
Gazeta e ndjen se vetëm pak ditë më parë titujt e mëdha në gazeta "duket sikur ndillnin frikë".
Por ajo shton se zbulimi i epidemisë në Rusi, Turqi e Rumani "e ka ndryshuar plotësisht gjendjen".
"Nëse fillimisht ishte e paqartë nëse shpendët migrues mund të bartnin virusin deri në pjesën tonë të botës," shkruan gazeta, "tani duhet pranuar se kjo është e vërtetë."
Ajo shton se "nuk ka arsye për panik", sepse migrimi i zogjve nga Rusia gati ka përfunduar, dhe sepse shtami H5N1 është ende relativisht i padëmshëm për njerëzit.
Gazeta austriake DIE PRESSE shkruan se gripi i zakonshëm është një kërcënim më real sesa gripi i shpendëve.
Gazeta vë në dukje se 2-3 mijë vetë mund të vdesin për shkak të gripit të zakonshëm në pak muajt e ardhshëm Austri.
Ajo shton se ndërsa nuk ka ende "një kurim mrekulli" për një epidemi të mundshme botërore të shkaktuar nga një shtam i transformuar i virusit të shpendëve, ekziston një rrezik i vërtetë, dhe ai është gripi i zakonshëm.
"Vaksinohuni, veçanërisht nëse jeni të moshuar apo sistemi juaj imunitar është i dobët," shkruan gazeta.
"Duke e bërë këtë ju mbroni jo vetëm veten, por edhe njerëzimin," argumenton gazeta, sepse "ata që nuk vuajnë nga gripi i zakonshëm nuk mund të bëhen pika e fillimit të një epidemie, edhe nëse infektohen me virusin e gripit të shpendëve."
Gazeta spanjolle ABC shkruan se me dëshirën për të shpëtuar industrinë e pulave, ministrja e Bujqësisë Elena Espinosa ka kundërshtuar paralajmërimet si nga kolegët e kabinetit të saj ashtu edhe nga Organizata Borërore e Shëndetësisë.
Zonja Espinosa tha se fjalët për një epidemi botërore "janë fanta-shkencë, sepse problemi është thjesht veterinar," shkruan gazeta.
"Dikush mund të çuditet, pse atëhere Spanja duhet të blejë medikamente anti-virale për të mbrojtur 25 për qind të popullsisë," vazhdon gazeta.
"Diçka nuk shkon kur Elena (Espinosa) i përmbahet një teorie të ndryshme nga Elena tjetër (Salgado), ministrja e shëndetësisë," shton ajo
Gjuha e shkruar
Gazeta gjermane DER TAGESSPIEGEL shkruan se gjykata më e lartë administrative e vendit kishte të drejtë që vendosi dje që personat që bëjnë kërkesë për shtetësi gjermane duhet të kenë njohuri të mjaftueshme të shkruari në gjermanisht.
Gazeta shkruan se nuk është e lehtë të bëhesh shtetas gjerman, meqë aplikantët duhet të plotësojnë shumë kushte, një prej tyre është "njohuri të mjaftueshme të gjuhës gjermane".
Gazeta vë në dukje se sipas gjykatës, kjo gjë përfshin aftësinë për të folur dhe shkruar gjuhën gjermane, por nuk është e nevojshme të kesh komandë të shkëlqyer të gjuhës për sa kohë që aplikuesit mund të komunikojnë me administratën.
"Me këtë vendim, gjyqtarët bënë një ndarje të zgjuar dhe realiste," shkruan gazeta, sepse aftësia të shkruash "kërkohet deri tani vetëm nëse është e nevojshme për çështje praktike."
Sipas mendimit të gazetës, "të kërkosh më shumë do të ishte elitiste".
