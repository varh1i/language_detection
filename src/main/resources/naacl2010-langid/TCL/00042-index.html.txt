KUALA LUMPUR: Kementerian Perdagangan Dalam Negeri dan Hal Ehwal Pengguna (KPDNHEP) menambah bekalan diesel kepada 98 peratus stesen minyak untuk memenuhi keperluan kenderaan komersial sepanjang musim perayaan. Pengarah Bahagian Perdagangan Dalam Negeri, Raja Ismail Raja Mohamed, berkata langkah itu bagi memastikan operasi kenderaan seperti bas, teksi dan lori berjalan lancar. Beliau berkata, bekalan diesel penting untuk membolehkan perjalanan bas persiaran dan teksi yang membawa orang ramai menyambut Deepavali dan Aidilfitri serta lori untuk menghantar bekalan keperluan pengguna tidak tergendala. “Selain mengekalkan kuota untuk semua stesen minyak, kita memperuntukkan bekalan tambahan diesel kepada kira-kira 2,600 stesen minyak di seluruh negara. “Jadi tidak ada alasan kepada pengusaha stesen minyak untuk tidak menjual diesel sepanjang musim perayaan ini kerana semua sudah dirancang dengan baik sehingga akhir tahun ini,” katanya semalam. Sebelum ini, Menteri Perdagangan Dalam Negeri dan Hal Ehwal Pengguna, Datuk Mohd Shafie Apdal memberi jaminan bekalan diesel dan petrol mencukupi untuk memenuhi keperluan sepanjang musim perayaan ini. Shafie berkata, jaminan itu dinyatakan semua syarikat minyak yang terbabit dalam perbincangan dengannya bagi memastikan pengguna tidak menghadapi sebarang masalah pada cuti umum ini. Raja Ismail berkata, tambahan bekalan diberikan selepas meneliti senarai yang dikemukakan syarikat minyak untuk pertimbangan kementerian. “Permohonan syarikat minyak itu dilampirkan bersama senarai stesen minyak yang wajar mendapat bekalan tambahan sepanjang musim perayaan ini dan ia diluluskan selepas mendapati ia munasabah untuk memastikan keselesaan pengguna,” katanya. Beliau tambahan diesel kali ini meningkatkan kadar bekalan bahan api kepada lebih empat bilion liter tahun ini. Selain itu, pengguna petrol untuk kenderaan persendirian tidak perlu bimbang kerana syarikat minyak juga memberi jaminan menyediakan bekalan dengan berkesan. 
