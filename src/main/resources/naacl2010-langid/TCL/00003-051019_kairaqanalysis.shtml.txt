ইরাকের ক্ষমতাচ্যূত প্রেসিডেন্ট সাদ্দাম হোসেনের যে বিচার প্রক্রিয়া বুধবার শুরু হয়েছে তাতে ঐ সাবেক একনায়কের শাসনামলে যেসব হাজার হাজার ইরাকী নিহত অথবা নিপীড়ণের শিকার হয়েছেন তাঁরা বিচার থেকে বঞ্চিত হবেন। 
আন্তর্জাতিক অপরাধ এবং মানবাধিকার বিষয়ক আইন বিশেষজ্ঞরা বলছেন যে সাদ্দাম হোসেনের বিরুদ্ধে প্রথম মামলা হিসাবে যেটির বিচারকাজ শুরু হয়েছে সেই মামলায় যদি তাঁকে দোষী সাব্যস্ত করা হয় তাহলে তাঁর শাস্তি হবে মৃত্যুদন্ড। 
আর ইরাকের আইন অনুযায়ী তাঁর সেই মৃত্যুদন্ডও কার্য্যকর করা হবে খুব অল্প সময়ের মধ্যেই। ফলে , এসব আইনজ্ঞদের মতে অন্য আর কোনো অভিযোগে তাঁর বিচার হওয়ার কোনো সম্ভাবনাই থাকবে না। 
পাঁচজন বিচারপতির সমন্বয়ে গঠিত গঠিত এই ট্রাইবুনালের প্রধান হলেন একজন কুর্দি বিচারপতি রিজগার মোহাম্মদ আমিন। কিন্তু, কুর্দিদের ওপর হালাবজায় রাসায়নিক অস্ত্র ব্যবহার করে গণহত্যা পরিচালনার যে অভিযোগটি সাদ্দাম হোসেনের বিরুদ্ধে সবচেয়ে বড় অপরাধের অভিযোগ সেই অভিযোগটি অবশ্য আদালতে ওঠেনি । 
উম আহমেদ বলেন , "হত্যা প্রচেষ্টার একসপ্তাহ পর নিরাপত্তাবাহিনী আমাদের সবাইকে আটক করে।ছেলে -বুড়ো এমনকী দুমাসের গর্ভবতী আমার এক ভ্রাতৃবধূ - কেউই বাদ যাননি। প্রথমে আমাদেরকে গোয়েন্দা দপ্তরে নিয়ে যাওয়া হয় এবং পরে আবু ঘ্রেইব কারাগারে। আমাদেরকে ভাইদের থেকে আলাদা করে রাখে, আমার মা এবং একজন সত্তুর বছর বয়েসী বৃদ্ধাসহ আমাদের সবাইকে জেল দেয়।আমার সাতটি ভাইকে তারা হত্যা করে।আমি তাদের জন্য বিচার চাই এবং এই বচার হচ্ছে সাদ্দাম হোসেনকে সাতবার ফাঁসি দেওয়া হোক।"
যে আদালতে সাদ্দাম হোসেনের বিচার হচ্ছে এই আদালতটি মার্কিন প্রশাসক পল ব্রেমারের নেতৃত্বাধীন সরকার ইরাকীদের কাছে ক্ষমতা হস্তান্তরের আগে গঠন করে দিয়েছিলো । আর সেকারণে এই আদালতের আন্তর্জাতিক ক্ষেত্রে গ্রহণযোগ্য একটা মানসম্পন্ন নিরপেক্ষ বিচার পরিচালনার ক্ষমতা বা যোগ্যতা নিয়ে নানাধরণের প্রশ্ন উঠছে। 
মানবতার বিরুদ্ধে অপরাধের জন্য সাদ্দাম হোসেনের বিচারের দাবীতে প্রথম যারা তথ্যপ্রমাণ সংগ্রহ করা শুরু করেছিলো সেই নিউইয়র্ক ভিত্তিক মানবাধিকার গোষ্ঠী , হিউম্যান রাইটস ওয়াচ এই বিচারপ্রক্রিয়া থেকে নিজেদেরকে প্রত্যাহার করে নিয়ে এই বিচারপ্রক্রিয়ার গ্রহণযোগ্যতা নিয়ে প্রশ্ন তুলেছে। 
একইভাবে , সাদ্দাম হোসেনকে তার কথিত বড় এবং বেশী গুরুতর অপরাধগুলোর জন্য বিচার না করে এই অপেক্ষাকৃত কম গুরুত্বপূর্ণ একটি মামলা বিচারের জন্য বেছে নেওয়ায় অনেকেই ক্ষুব্ধ । এঁদের একজন জাতিসংঘের যুদ্ধাপরাধ ট্রাইবুনালের বিচারক জেফ্রি রবার্টসন কিউসি । সাদ্দাম হোসেনের বিচার করছেন যেসব বিচারপতি তাঁদের প্রশিক্ষণ দেওয়ার কাজও করেছেন মি রবার্টসন । কিন্তু, মি রবার্টসন কিউসির মতে বিচারের জন্য যে মামলাটি বেছে নেওয়া হয়েছে তাতে সাদ্দাম হোসেনের পক্ষের যুক্তিগুলো খুবই শক্তিশালী : 
মি রবার্টসন কিউসি বলেন " ১৯৬৯ সালের সংবিধান, অর্থাত্ পুরোনো সংবিধানের অধীনে শাসক হিসাবে তিনি পুরোপুরি দায়মুক্তি পাবার অধিকারী । আর ঐ সংবিধানের অধীনেই এসব বিচারকরা বিচারক হিসাবে শপথ নিয়েছেন। সুতরাং ইরাকী আইন অনুযায়ী প্রেসিডেন্ট থাকাকালে তাঁর নেওয়া কোনো পদক্ষেপের জন্য তাঁকে বিচার করা যায় না এই যুক্তি আদালতে আসতে বাধ্য।কিন্তু, তাঁকে যদি আন্তর্জাতিক আদালতে, আন্তর্জাতিক আইনে বিচার করা হোতো তাহলে তিনি কিন্তু সার্বভৌম প্রেসিডেন্ট হিসাবে দায়মুক্তি দাবী করতে পারতেন না। রকম ক্ষেত্রে হালাবজার গণহত্যা , যা একটি আন্তর্জাতিক অপরাধ, তারজন্য তাঁকে বিচার করা সম্ভব হোতো। "
মি আলানি বলেন " আমি যা বলছি তা হোলো ইরাক মধ্যপ্রাচ্যের অন্য আর যে কোনো দেশের মতোই একটি সার্বভৌম রাষ্ট্র এবং এর নিজস্ব আইন আছে। হ্যাঁ! ইরাকে নিপীড়ণ - নির্যাতন হয়ে থাকতে পারে, কিন্তু, তা সেদেশের আইনের মধ্যেই হয়েছে এবং আইন যথাযথভাবে মেনেই সেগুলো হয়েছে । "
আরব বিশ্বেও এই বিচারকাজ নিয়ে নানারকম প্রশ্ন ও সংশয় দেখা যাচ্ছে এবং এর প্রতিফলন ঘটেছে আরব সংবাদপত্রগুলোতে। একটিমাত্র সংবাদপত্র, আল হায়াত এই বিচারকে একুশ শতকের স্মরণীয় বিচার বলে অভিহিত করেছে । 
কিন্তু, সউদি সংবাদপত্র আল ওয়াতান শিরোনাম দিয়েছে যে সাদ্দামের বিচার: কারো কিছু আসে যায় না।পত্রিকাটি বলছে যে ইরাকীরা তাদের দৈনন্দিন সমস্যা নিয়ে এতোটাই হিমশিম খাচ্ছে যে এই বিচারে তাদের কিছুই আসে যায় না । 
আর আল কুদস আল আরাবি তার সম্পাদকীয়তে বলেছে যে এটা হোলো বিচার সম্পর্কে আমেরিকার যে ধারণা তার একটা পরীক্ষা এবং এত ইরাকীদের যেটুকু অংশগ্রহণ তাহোলো শুধু টেলিভিশন ক্যামেরার জন্য। 
আরব সংবাদপত্রগুলোর এই মনোভাবের প্রতিফলন গঠেছে যুক্তরাজ্যে আরব আইনজীবিদের সমিতির প্রেসিডেন্ট সাবাহ আল মুখতারের কথায় : " আইনগত দিক থেকে এটা পুরোপুরি বেআইনী। এই পুরো প্রক্রিয়ার ভিত্তি একটা দখলদারী যে দখলদারীকে জাতিসংঘ মহাসচিব একটা বেআইনী দখলদারী বলে বর্নণা করেছেন । যেসব আইনে বিচার হচ্ছে সেসব আইন এবং আদালত প্রতিষ্ঠা করেছেন পল ব্রেমার। কিন্তু, জেনিভা সনদ অনুযায়ী কোনো অধিকৃত অঞ্চলের আইনগত কাঠামোয় পরিবর্তন ঘটানো কোনো অধিকার দখলদার শক্তির নেই।" 
তবে, এসব বিতর্কের মধ্যেও যে বিচারপ্রক্রিয়া শুরু হয়েছে, সে বিচারকাজ সম্পর্কে রাজনৈতিক বিশ্লেষকদের অনেকেরই অভিমত হচ্ছে এই যে ইরাকের রাজনৈতিক স্থিতিশীলতা ফিরিয়ে আনার তাগিদ থেকেই ক্ষমতাচ্যূত একনায়কের বিচারকাজ দ্রুততার সাথে সম্পন্ন করা জরুরী হয়ে পড়েছে । 
