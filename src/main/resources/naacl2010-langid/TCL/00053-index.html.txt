KUALA TERENGGANU: Mahkamah Tinggi di sini semalam menangguhkan permohonan isteri pertama ketua kumpulan ajaran sesat Ayah Pin, Che Minah Rameli untuk memulakan prosiding pengkompitan (sabitan) terhadap dua defendan yang didakwa menghina perintah mahkamah. Hakim Datuk Ahmad Maarop menetapkan 8 Januari tahun depan tarikh memulakan prosiding terhadap Pentadbir Tanah Daerah Besut, Datuk Wan Zakaria Wan Ngah dan Penolong Pentadbir Tanah Besut, Mohd Iskandar Muhammad Aziz. Peguam Che Minah, Haris Mohamed Ibrahim, berkata Mahkamah Tinggi mengeluarkan perintah supaya tidak ada sebarang tindakan diambil terhadap notis bertulis pada 28 April lalu yang dikeluarkan oleh Pejabat Tanah Besut. Katanya, notis itu mengarahkan Che Minah, 58, merobohkan struktur bangunan termasuk replika gergasi di perkampungan Ayah Pin di Batu 13, Hulu Besut. Pada 21 Ogos lalu, Che Minah memfailkan permohonan untuk mendengar kes menghina perintah mahkamah terhadap Wan Zahari Zakaria. Che Minah adalah pemilik tanah yang menempatkan ‘kerajaan langit’ ajaran sesat Ayah Pin membabitkan kawasan seluas 2.2 hektar. Haris berkata, anak guamnya membuat permohonan itu atas alasan merobohkan premis, termasuk replika gergasi sebagai tindakan mengingkari perintah mahkamah. Pada 21 Jun Mahkamah Tinggi membenarkan Che Minah membuat semakan kehakiman berhubung notis yang dikeluarkan Pejabat Tanah Besut bertarikh 28 April lalu. Katanya, permohonan adalah untuk menentukan sama ada notis yang dikeluarkan Pejabat Tanah Besut sah atau sebaliknya. "Pada tarikh sama mahkamah mengeluarkan arahan supaya segala tindakan berkaitan dengan notis itu digantung sehingga satu keputusan muktamad mengenainya dikeluarkan. "Sehingga hari ini mahkamah belum mengeluarkan sebarang keputusan mengenai permohonan Che Minah berhubung semakan kehakiman dalam menentukan sama ada notis bertarikh 28 April itu sah atau sebaliknya," katanya. Pada 31 Julai lalu Pejabat Tanah Besut meroboh beberapa premis dan struktur termasuk replika gergasi di perkampungan Ayah Pin. 
