
KAAPSTAD. - Die moontlikheid bestaan dat die beskuldigde in die hamermoordsaak iemand gehuur het om sy vriendin dood te slaan, en dat hy op 'n veilige afstand gestaan en kyk het hoe dit gedoen word sodat daar nie bloed op sy klere moet kom nie.
Adv. Anthony Stephen, staatsaanklaer, het op die derde en laaste dag van sy finale betoogrede in dié saak gesê dit is baie moontlik dat mnr. Alan Gietzmann, die beskuldigde in die saak, nie bloed op sy klere hoef te gekry het tydens die moord nie, selfs al het hy aan die aksie deelgeneem.
Hy het verder betoog dat dit hoogs onwaarskynlik is dat die sogenaamde dwelmhandelaar wat Gietzmann toegelaat het tot die woonstelkompleks waar die slagoffer, me. Caryn Lindesay, gebly het, opportunisties opgetree het. Gietzmann voer aan dié man het Lindesay vermoor.
"Dit is hoogs onwaarskynlik dat die dwelmhandelaar so 'n waansinnige en volgehoue aanval op haar sou gevoer het bloot om een selfoon te kry," het hy gesê. Die hof het gehoor Caryn het minstens 14 houe met die hamer teen haar kop en nek gehad en dat haar nek weens die slae van die hamer oopgeruk is.
Volgens hom sou die dwelmhandelaar, indien hy alleen opgetree het en gekom het om moord te pleeg, nie sonder 'n wapen gegaan het nie.
Die hamer wat gebruik is, was in die huis en die eiendom van die oorledene se ma.
Stephen het betoog Gietzmann was teenwoordig toe die aanval plaasgevind het en dat hy die persoon gehuur het om dit te doen. "Wanneer mens iemand huur om iemand anders te vermoor, is jy self skuldig aan moord, en as jy staan en kyk hoe dit gedoen word, is jy 'n mede-oortreder aan moord," het Stephen betoog.
Die beskuldigde het ook nie kort na die aanval aan die oorledene se ma gesê hy vermoed die moord is deur die sogenaamde dwelmhandelaar gepleeg wat hy "onwys" op die eiendom toegelaat het nie. Hy kon nie vir haar 'n beskrywing gee nie en het gesê die man het 'n blou T-hemp aangehad. 'n Ander getuie wat die oorledene se selfoon gekoop het, het gesê die man het 'n wit, bloedbesmeerde T-hemp aangehad.
Stephen het aangevoer Gietzmann het die oorledene se ma mislei. Volgens hom is Gietzmann se volle weergawe oor die dag van Caryn se moord vals. Hy het aangevoer Gietzmann se gedrag voor die moord was obsessief en hy het verseg om te aanvaar hul verhouding is oor.
Die verdediging sal Maandag met sy finale betoog begin.
