Tatarstan bəlkə də yalnız Dağıstan istisna olmaqla Azərbaycanla ən sıx tarixi əlaqələrə malik Rusiya bölgəsidir. 
Bu əlaqələr siyasi, iqtisadi, mədəni sahələri əhatə edir.
Tatarstanda Azərbaycanla münasibətlər ümümən çox yüksək qiymətləndirilir, bununla belə əsaslı tarixi-mədəni yaxınlıq fonunda iqtisadi münasibətlərin zəifliyi də qeyd olunur.
Tatarstan Elmlər Akademiyası Dil, ədəbiyyat və incəsənət institutunun direktoru Nurməhəmməd Xisamov Azərbaycan və Tatarstan mədəniyyətlərinin bağlantısı barədə deyir ki, ilk növbədə Nizami, Nəsimi və Füzulinin tatar ədəbiyyatına müstəsna təsir olub. 
Professorun təbirincə, bütün tatar ədəbiyyatı Qul Qəlidən tutmuş Tukaya qədər Azərbaycan ədəbiyyatı təsiri altında inkişaf edib. 
O deyir ki, hətta keçən əsrin əvvəlinin tatar şairləri birbaşa Füzuliyə istinad edirdilər, Füzulidən öyrənirdilər və hətta onunla ədəbi yarışa girirdilər.
Tatarstan prezidentinin müşaviri Rəfael Hakimov isə Azərbaycanla öz respublikasının çox sıx tarixi iqtisadi əlaqələrini qeyd edib. 
Rəsminin dediyinə görə, Böyük Volqa yolu Xəzərdən Azərbaycandan keçirdi və hələ ən qədim vaxtlardan sıx ticari münasibətlər qurulub. 
Daha yaxın keçmişdə isə, məsələn 19-cu əsrdə Bakının sənaye inkişafında Rusiyadan bu şəhərə getmiş tatarların rolunu qeyd etmək olar. 
Rəfael Hakimov eləcə də deyir ki, Azərbaycan və Tatarstan münasibətlərində neft çox böyük rol oynayıb və hazırda da oynamaqdadır. 
Tatarstanı ikinci Bakı adlandırırdılar, məhz Azərbaycan neftçilərinin köməyi ilə bu bölgədə neft sənayesi yaranıb. 
Hazırda Tatarstanda ildə 30 milyon tonn neft çıxarılır. Xam neftdən gələn gəlir Tatarstan büdcəsinin 30 faizini təşkil edir. Neftlə bağlı emal sənayesi də nəzərə alınarsa, bu rəqəmə daha 30 faiz də əlavə etmək olar.
Bununla belə Tatarstan mütəxəssislərinə görə xeyli inkişaf etmiş sənayeyə malik respublika ilə Azərbaycanın iqtisadi münasibətləri bir elə yüksək deyil və qarşılıqlı ticarət mübadiləsi aşağı səviyyədədir. 
Tatarstanda böyük Azərbaycan diasporasının olması göstərilir. Ancaq Qazan şəhərində 30 min azərbaycanlı, ümumən respublika üzrə isə 70 min azərbaycanlı yaşayır. 
Keçən əsrin ortalarında Tatarstanda neft sənayesini qaldırmaq üçün Tatarstana xeyli azərbaycanlı mütəxəssiz gəlmişdi.
Daha sonra Tatarstandakı ali təhsil ocaqlarında oxumaq üçun müəyyən sayda azərbaycanlı tələbələr gəlib, hazırda respublikadakı Azərbaycan ziyalılarının əsas qismi həmin insanlardandır. 
Bununla belə sayca daha böyük təbəqəni Tatarstana postsovet dövründə gəlmiş azərbaycanlılar təşkil edir və yerli hökumət orqanları ilə problemlərlə də məhz həmin insanlar üzləşirlər. 
Tatarstandakı Azərbaycan milli mədəni muxtariyyatının idarə heyyətindən Vaqif Gülmirzəyev deyir ki, işə icazə, qeydiyyata düşmə problemləriylə yanaşı Qazandakı azərbaycanlılar yerli milisin sərt davranışından, son zamanlar məcburi deportasiyaların çoxalmasından gileylənirlər.
Bununla belə Azərbaycan milli mədəni muxtariyyatının sədri Əlmürsəl Manafov isə işin kökünü azərbaycanlıların özlərinin sənəd məsələsinə səhlənkar yanaşmasında görür.
Tatarstan rəsmilər son zamanlar respublikada, xüsusilədə onun paytaxtı Qazanda pasport rejiminin sərtləşdirildiyini etiraf edirlər.
Onların dediyinə görə, bu ilk növbədə Qazan şəhərinin yaxınlarda qeyd olunan yubileyi ilə bağlı idı. 
Ümumən isə burdakı azərbaycanlılar özlərini Tatarstanda Rusiyanın başqa bölgələrinə nisbətən daha rahat hiss elədiklərini bildirirlər. 
O ki qaldı Tatarstanla Azərbaycan arasında birbaşa münasibətlərə tatar rəsmiləri bu istiqamətdə geniş imkanların olduğunu deyirlər.
Onların təbirincə, bu zəmində Azərbaycandan heç olmasa mütanasiblik gözlənilir.
Belə ki, Bakıda Tatarstanın rəsmi nümayəndəliyi fəaliyyət göstərir, Azərbaycanı isə respublikada təmsil edən heç bir rəsmi idarə yoxdur.
