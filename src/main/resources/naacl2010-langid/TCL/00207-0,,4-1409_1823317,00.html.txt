
OUDTSHOORN. - Die munisipaliteit hier gaan met verteenwoordigers van die Suikerbult-grondeisekomitee en inwoners van die huidige "Smartie Town" vergader "om hul griewe te bespreek" omdat grafte hier moet plek maak vir nuwe huise.
Tydens 'n ontmoeting met die burgemeesterskomitee het lede van die Suikerbult-grondeisekomitee die munisipaliteit versoek dat dringend gekyk word na die skending van grafte met die bou van die meer as 400 huise en dat daar gekyk word na die grafte waarop daar tot dusver nie gebou is nie.
Hulle wil ook hê dat die naam Smartie Town verdwyn en dat straatname verander word. 
Hulle het dit verder duidelik gestel dat hulle nie belang stel in die oprigting van 'n gedenkmuur en vestiging van 'n erfenisterrein waarvoor R47 000 bewillig is nie.
"Ons harte bloei oor wat met die beendere van ons voorouers gedoen word. Ons is bitter ontevrede oor die skending van ons voorgeslagte se grafte," het me. Koelie Erasmus gesê.
Volgens nog 'n lid van die komitee, me. Sarah Linden, is van die beendere wat tydens die bouery gevind is, op Rooiheuwel herbegrawe.
Die munisipale bestuurder, mnr. Mervin May, het gesê dis kommerwekkend dat beendere van voormalige inwoners in die buurt opgetel word.
Volgens mnr Brain Blaauw, hoofsweep van die ANC, het die betrokke kontrakteurs opdrag gekry om die munisipaliteit in te lig indien enige beendere van mense op die terrein gevind word.
"Ons het egter nooit enigiets gehoor nie."
Mnre. Jan Griebelaar en James Swigelaar van die DA was dit eens dat dit 'n sensitiewe aangeleentheid is.
Griebelaar het gesê indien dit waar is dat van die beendere op Rooiheuwel herbegrawe is, dit teruggebring moet word.
Swigelaar het voorgestel dat kundiges geraadpleeg word indien besluit word om oorblyfsels op te grawe.
Die komitee het ook gesê hulle wil sien dat die naam Smartie Town en straatname soos Johan Gelderblomlaan en Reggie Oliphantlaan verwyder word en vervang word met die name van mense wat in Suikerbult gewoon het.
May het gesê die naam Smartie Town is nie die amptelike naam van die woonbuurt nie, maar een wat uit die volksmond kom, en dat dit die inwoners vrystaan om met 'n naamvoorlegging na vore te kom.
Die onderburgemeester, me. Angeline Lekay, het gemaan dat die huidige inwoners geken moet word in enige naamsveranderinge van strate en die woonbuurt.
May het gesê die mislukte grondeise waaroor die voormalige bewoners van die gebied ook ontevrede is, het niks te make met die munisipaliteit nie en dat dit 'n saak tussen die eisers en die grondeisekomitee is.
Mnr. Poem Mooney, stamhoof van die Attakwahuis, wat vir die fondse om 'n erfenisterrein op te rig aansoek gedoen het, het dit duidelik gestel dat die Suikerbult-grondeisekomitee nie die munisipaliteit in 'n slegte lig wil stel nie.
Die burgemeester, mnr. Lampies Lamprecht, het die versekering gegee dat die aangeleentheid "spoedeisende aandag" sal geniet.
