
Nordean asiakkailta yritettiin saada sähköpostitse verkkopankin tunnuslukuja. 
Osa Nordea-pankin asiakkaista sai perjantai-illalla sähköpostiinsa huijariviestin pankin nimissä. Viestissä asiakkaita pyydettiin ilmoittamaan verkkopankin tunnuslukuja sähköpostin mukana tulleessa linkissä.
Linkki johti Nordean logolla varustetulle englanninkieliselle internetsivulle, jonka otsakkeena luki "Nordea´s netbank" (Nordean verkkopankki). Sivulla olevassa kaavakkeessa asiakasta pyydettiin ilmoittamaan tilinumeron lisäksi kahdeksan verkkopankkitunnusta ja niiden salasanat.
Sähköpostiviestin mukaan kaavakkeen täyttämättä jättäminen voi johtaa pankkitilin sulkemiseen ja toimenpide piti tehdä asiakkaiden turvallisuuden varmistamiseksi.
Älä luovuta salasanoja
Nordean Suomen viestintäjohtaja Atte Palomäki ei vielä osaa sanoa, kuinka moni pankin asiakkaista on saanut viestin.
- Useita yhteydenottoja on tullut, mutta tarkkaa määrää on vaikea arvioida.
Palomäki muistuttaa, että salasanoja ei saa missään tapauksessa luovuttaa ulkopuolisille.
- Kalastelukirje kannattaa poistaa ja ottaa yhteyttä pankkiin. Sähköpostiviestiin ei kannata edes vastata, sillä joku voi käyttää yhteystietoja muihinkin tarkoituksiin.
Palomäki muistuttaa, että pankki ei tiedustele asiakkaan salasanoja ellei tämä ole itse aktiivisesti kirjautumassa verkkopankkiin tai soittamassa asiakaspalveluun.
Ruotsissa paljastui lokakuun alussa samanlainen verkkopankkitunnuksien kalastelutapaus. 
