
B. PICORNELL.Palma.
Josep Maria Molina, excoordinador de la Policia Local i del Cos de Bombers, ha hagut d'abonar a Cort prop de 5.000 euros en concepte de telefonades no justficades que realitzà durant el mes i mig que exercí el càrrec.
Molina va prendre possessió del càrrec el 3 de maig passat i dimití el 20 de juny. L'Ajuntament no donà mai una justificació oficial de la seva partida, tot i que s'especulà amb la possibilitat que hagués perdut la confiança de l'aleshores tinent de batle de Seguretat Ciutadana, Maite Jiménez. A començaments de setembre fou aquesta qui dimití enmig de la segona remodelació de l'equip de govern municipal.
Fonts de Cort no han volgut comentar la facturació telefònica de Molina. Donen la qüestió «per tancada», ja que l'interessat ha satisfet el deute. En l'actualitat Molina imparteix classes de deontologia professional a la diplomatura de Ciències de la Seguretat, una carrera creada a través d'un conveni entre la UIB i la Conselleria d'Interior.
En resposta a una pregunta del diputat socialista Antoni Diéguez, el conseller José María Rodríguez negà haver tengut res a veure amb la contractació de Molina per part de la UIB. No obstant això, Rodríguez no desmentí a Diéguez que aquesta persona hagués de tornar 5.000 euros a Cort.
Josep Maria Molina havia estat anteriorment, cap d'estudis de l'Escola Balear d'Administració Pública (EBAB), dependent d'Interior. A part d'impartir ètica professional a la UIB, ha estat recentement nomenat cap de la Policia Local de l'Ajuntament d'Andratx.
El seu pas per l'EBAB no estigué exempt de polèmica. El grup parlamentari socialista denuncià que firmava certificacions com a cap d'estudis abans d'haver estat nomenat. Aquest extrem no ha estat desmentit tampoc en seu parlamentària pel conseller d'Interior.
La docència de Molina no ha estat l'únic fet que ha cridat l'atenció sobre la diplomatura de Ciències de la Seguretat. Abans de l'estiu transcendí que la Conselleria d'Interior, fent ús de la reserva de places que té adjudicada, hi havia inscrit tan sols persones que no complien amb cap dels requisits que es requereixen per accedir a la universitat.
El mes de setembre, després d'una reunió mantinguda entre la UIB i Interior, s'acordà que aquestes persones podien assistir a les classes, però no s'hi podien considerar matriculades fins que no obtinguessin l'accés a la universitat per a majors de 25 anys o bé la UIB modificàs els criteris d'accés a una carrera. La UIB, pel seu costat, s'ha compromès a convocar un curs per preparar aquests alumnes per a les proves d'accés.
