
Klassen reageerde verrast en verheugd op haar recordtijd. ‘Ik ben ontzettend blij. Ik voelde tijdens de race dat mijn rondetijden supersnel waren. Met 1.54 zou ik heel tevreden zijn geweest. Toen ik de tijd zag, schrok ik zelf. Het uitgangspunt was om een snelle tweede ronde te rijden.’
De voormalige wereldkampioene allround (Göteborg 2003) veroverde afgelopen seizoen in het Duitse Inzell twee wereldtitels. Ze won in de geboortestad van Anni Friesinger de 1500 en 3000 meter en geldt als een van de voornaamste concurrenten van de Duitse bij de Olympische Spelen, over vier maanden in Turijn. Klassen nam het wereldrecord op de 1500 meter eerder dit jaar over van Friesinger, die op dit moment geen officiële records in haar bezit heeft.
Net als Klassen is Friesinger dit jaar vroeg in vorm. De drievoudig wereldkampioene allround won zondag met een toptijd de Duitse afstandstitel op de 1000 meter. De 28-jarige schaatsster uit Inzell finishte op de overdekte baan van Berlijn in 1.15,17, een baanrecord. Haar tijd is de snelste seizoenstrijd en de snelste tijd ooit op een laaglandbaan. Het wereldrecord op de 1000 meter is sinds de Olympische Spelen van Salt Lake City in handen van de Amerikaanse Chris Witty: 1.13,83.
Friesinger, die door verkoudheid geplaagd alleen op deze afstand meedeed, bleef Claudia Pechstein (1.18,60) en Daniela Anschütz (1.18,76) ver voor. Ze kwam op de 1500 meter niet in actie.
