Деновиве зачестија средбите на балканските лидери. Македонскиот премиер Бучковски се сретна со неговиот косовоски колега Косуми, утре во Скопје се очекува албанскиот премиер Бериша, кој веќе беше во Црна Гора.
Идната седмица, Бучковски патува во Вашингтон на средба со американскиот претседател Буш. 
Дали сите овие средби се подготовка околу конечното решение за Косово и каква би била улогата на косовските соседи во преговорите?
Еве што вели Џонатан Ајл, од Кралскиот институт на обединетите воени служби во Британија. 
-Јасно е дека согласноста на соседните држави ќе биде побарана не околу тоа што ќе се случи на Косово, туку многу повеќе околу начинот на претставување на решението во Советот за безбедност на ОН. 
Да не забораваме дека сегашната состојба се темели врз Резолуцијата 1244 од крајот на косовската војна.
Секоја промена во статусот на Косово ќе значи и промена на таа резолуција, со што ќе треба да се согласат Русија и Кина. 
Единствениот начин на кој ова може да се случи е западните земји да изнесат во Советот за безбедност доказ дека сите соседни земји се согласуваат со статусот и оти тој нема да се одрази врз безбедноста на земјата.
Значи, соседните земји имаат некакво влијание, но нема да бидат консултирани на дневна основа. 
Македонија инсистира на тоа идниот статус да не се одрази врз нејзиниот интегритет. Дали Скопје може да поддржи некаква позиција која би водела кон независно Косово?
-Претпоставувам дека Македонците знаат оти независноста на Косово е неизбежна, но сакаат да извлечат максимална цена од Западат за прифаќање на ова - што би било забрзување на преговорите за членство во ЕУ, како и добивање многу поцврсти гаранции дека Соединетите Држави и Европската Унија ќе го подржат интегритетот на земјата доколку се повторат проблемите со етничките Албанци.
Барањето на Скопје за формална декларација дека независноста на Косово нема да значи преседан за било каде на друго место, всушност е многу логично, а на западните земји ќе им биде лесно да го дадат тоа. 
На крајот на краиштата, дури и Кина и Русија ќе бараат гаранции дека Косово како независна држава нема да биде преседан за било кој друг. 
Дали се оправдани стравувањата дека ако Србија добие некој дел од Косово, тогаш Албанците ќе бараат дел од Македонија?
-Да. Проблемот за Македонија е што по кој пат да тргнат преговорите за Косово, тие ќе бидат незгодни за самата Македонија. 
Не верувам дека било кој размислува за поделба, но големо е прашањето каква автономија ќе им биде дадена на Србите во Косово, а јасно е дека секоја автономија што таму ќе биде применета ќе има последици врз аранжманите за автономија во Македонија. 
Мојот инстинкт е дека Македонија ќе го поддржи она што западните сили ќе го предложат и веројатно, колку и да е чудно, тие би ја претпочитале независноста наместо долгите преговори за автономија, кои ќе имаат директни последици и врз автономен статус на Албанците во Македонија. 
Дали се согласувате дека има некој тип координација меѓу соседните земји, дури и тоа да е под притисок на Американците или Европејците?
-Има координација. Има чуство за неизбежност, дека се движиме кон конечниот чин на косовската држава и дека, особено Американците, сакаат решение и согласно тоа земјите од регионот мора да ја извлечат најдобрата цена, наместо едноставно да го игнорираат целото прашање. 
Но, во исто време и нема координација, бидејќи позицијата и стравувањата на Македонија се сосема спротивни од оние на Албанија.
