
PARAH: Mohd Nazira dibawa ke Hospital Sungai
Petani untuk rawatan lanjut, semalam selepas tangan
kanannya hancur apabila bom digenggamannya meletup.
- Gambar oleh Omar Osman
BALING: Seorang penjaja ikan hancur tangan kanan apabila bom buatannya sendiri meletup dalam genggaman di rumahnya di Kampung Charok Gorok, Mukim Pulai dekat sini, semalam. Dalam kejadian jam 9 pagi itu, Mohd Nazira Md Isa, 26, cedera parah dengan tangannya dari siku ke bawah hancur akibat letupan belerang yang dimasukkan dalam besi untuk mengebom ikan di sungai belakang rumahnya. Bom ikan itu yang masih digenggamnya, dikatakan meletup apabila disambar api ketika mangsa hendak menyalakan sumbunya. Mangsa dibawa keluarganya ke Hospital Baling sebelum dipindahkan ke Hospital Sungai Petani untuk rawatan lanjut. Mohd Nazira berkata, sebelum sempat dia membakar sumbu bom itu tiba-tiba api menyambar tangannya yang masih ada belerang. “Bom itu meletup sebelum sempat saya membalingnya ke dalam sungai,” katanya di Hospital Baling. 
