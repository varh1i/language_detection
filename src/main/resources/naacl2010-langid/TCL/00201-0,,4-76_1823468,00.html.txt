
KAAPSTAD. - Ander fietsrylande moet deeglik bewus wees van Suid-Afrika se teenwoordigheid by internasionale byeenkomste soos die Statebondspele.
Dit is met dié doelwit wat Ronny Lauke, die pas aangestelde afrigter van die Suid-Afrikaanse baanfietsryspan vir volgende jaar se Statebondspele, sy nuwe uitdaging aanpak.
Lauke, een van Duitsland se voorste baanryers, is deur Chris Willemse genader om die plaaslike ryers touwys te maak vir volgende jaar se Spele in Melbourne, Australië.
Willemse was tot onlangs nog die adjunk-president van Fietsry Suid-Afrika, maar het weens ander verpligtinge bedank. Willemse was meestal verantwoordelik vir baanfietsry.
Volgens Lauke sal die ryers in Desember na Stellenbosch gaan waar verskeie toetse gedoen sal word. 
"Dit is belangrik om vas te stel presies wat elke ryer se kondisie is," het hy gesê.
"As ek eers weet waarmee ek te doen het, kan ons bou op die data wat ons met die onderskeie toetse verkry het. 
"Dan kan ek sien wat elke ryer se sterk en swak punte is en waaraan gewerk moet word."
Volgens Lauke is dit in hierdie stadium uiters moeilik om voorspellings te waag oor waartoe die ryers in staat is. Hy sal eers die ryers op die baan in aksie wil sien voor hy begin bespiegel.
"Ek sal na die toetse en tye van die ryers op die baan kyk en dan 'n aanduiding hê van waartoe hulle in staat is.
"Die ryers het egter nog nooit saamgewerk nie en samewerking gaan baie belangrik wees vir die spanagtervolging," het Lauke gesê.
Hy het Duitsland al by 'n Wêreld- en Wêreldbeker-byeenkoms verteenwoordig.
"Daar is baie taktiek in die spanagtervolging betrokke.
"Jy moet die vier sterkste ryers bymekaar kry, maar die span is net so vinnig soos sy stadigste ryer. Die vier ouens moet soos een ryer lyk en nie vier individue nie.
"Hier word teen 60 en 65 km/h gejaag en daar is 'n gaping van net 1 cm tussen die agterwiel van die een ryer en die voorwiel van die volgende."
Ofskoon Lauke nie juis die ryers baie goed ken nie, het hy reeds saam met Rupert Rheeder en Nolan Hoffman van Exel gewerk.
Die Duitser het ook dadelik gewaarsku dat Suid-Afrikaners nie skielik te veel moet verwag nie.
Hy sal ongeveer vier maande met die ryers kan werk, terwyl ander lande se ryers reeds vier tot vyf jaar se voorbereiding agter die rug het.
Lauke is egter vasbeslote om 'n sukses van sy nuutste uitdaging te maak.
"Ek wil graag alles wat ek as ryer oor die jare geleer het met dié ouens deel tot voordeel van Suid-Afrika," het hy gesê.
Die Suid-Afrikaanse groep is: Robert Hunter (Phonak), Darryl Impey, Gary Rabie, Malcolm Lange (Microsoft), James Perry, Jacques Fullard (albei Konica Minolta), Rupert Rheeder, Nolan Hoffman (albei Exel), Chris Willemse en Wesley Cole (albei CVT/CSC).
