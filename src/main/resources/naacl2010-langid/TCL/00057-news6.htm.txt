
Umani ng batikos ang pagkakatalaga ni Press Secretary Ignacio Bunye bilang media czar.
Ayon sa Kilusang Mayo Uno (KMU), maghahasik lamang ng sariling bersyon ng Calibrated Preemptive Response (CPR) sa media si Bunye sa pag-upo bilang media czar dahil tiyak umanong sasalain nito ang mga pahayag sa media na kontra sa administrasyon.
Sinabi ni Joselito Ustarez na nakikinita na nilang magpapalagay ng surveillance camera sa Mendiola bridge si Bunye para imonitor ang galaw ng mga grupong magra-rally rito.
Inihayag naman ni Sen. Sergio Osmeña III na ang karagdagang puwesto na ibinigay ng Malacañang kay Bunye ay pabuya umano sa mga ginagawa nitong pagtatakip sa baho ni Pangulong Gloria Macapagal-Arroyo partikular ang Hello Garci scandal.
Ipinaliwanag ng senador na sa trabaho ni Bunye, dalawa lamang ang kailangan nitong gawin. Una, ang pagpapakalat ng mensahe ng Pangulo sa buong bansa at pangalawa, ang pagsikil ng impormasyong makakasama sa imahe ng Chief Executive. Bunye is very good at doing the second," pambubuska ni Osmeña.
Sa panig ng Pinagkaisang Samahan ng Tsuper at Operators Nationwide, inihayag ng spokesman nitong si George San Mateo na hindi makakatulong si Bunye para maayos ang kredibilidad ni Arroyo dahil wala umano itong kredibilidad.
Samantala, inihayag ni Executive Secretary Eduardo Ermita na walang masama kung maging over-all supervisor at media coordinator si Bunye at hindi nila ito itinuturing na `overlapping of authorities.'
