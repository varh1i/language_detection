I onsdagens GT (5/10) kunde vi läsa om att en grupp poliser invaderat de sexövningar som ägt rum på ett hotell i Mölndal några månader tidigare. Samt att denna insats ska få ett rättsligt efterspel.
Polisaktionen riktade sig mot ett arrangemang i regi av ett tillrest norskt par som inviterat en grupp västsvenska män. Denna aktivitet från polisens sidan kan knappast rubriceras som annat än ett sexuellt övergrepp.
Enligt artikeln härrör uppsåtet från den speciella trafficinggrupp som finns vid länskriminalen. Något som tydligt visar att denna har sysselsättningsproblem.
Dessa försökte man göra något åt i somras genom att i medierna gå ut med ett erbjudande till stadens torskar om att under anonymitetsskydd få lov att agera angivare i förhållande till den brottslighet som trafficinggruppen har till uppgift att efterspana och beivra.
Det verkar som att torskfångsten blev mager. Vad skulle kunna få torskar att nappa på det betet?
Frustrationen fick trafficinggruppen att slå till mot en verksamhet som inte har något som helst med trafficking att göra. En reaktion som inte är svårförståelig. Men synnerligen ogynnsam i förhållande till det egentliga uppdraget, vilket är ytterst angeläget.
