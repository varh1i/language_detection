На телепрограмі Вечірня казка о 20.45 виросло не одне покоління українців. 
Багато хто ще пам'ятає Вечірню казку на першому телеканалі, яку розповідав дід Панас. 
З того часу ця передача багато разів мінялася, а недавно взагалі зникла з ефіру. Це була одна з найвідоміших і найпопулярніших дитячих передач на українському телебаченні. 
Дитячим програмам стає дедалі важче складати конкуренцію серіалам та рекламі. 
Це одна з багатьох причин, чому ринок дитячої телевізійної продукції в Україні практично відсутній.
Ця передача для дітей була своєрідним символом українського телебачення, бо з’явилася разом із ним наприкінці 1950-их.
Але кілька місяців тому Вечірня казка зникла з ефіру. Замість неї на УТ-1 тепер показують розіграш лотереї, українські пейзажі та рекламу. 
Ведуча Вечірньої казки Алла Мігай, яка глядачам більше відома як тьотя Алла, розповідає, що спочатку програма тривала 15 хвилин, тобто це була повноцінна дитяча передача. Потім вона почала скорочуватися, і останнім часом їй залишили лише 5 хвилин. 
 В мене було передчуття, що казку знімуть. Іде боротьба за прайм-тайм, і тому казка дуже заважала. Я казала всім про те, що не можна забороняти казку. Діти вже звикли до неї. Казка перед сном – це традиція українського телебачення. Батькам немає коли заспівати дітям колискову, а ми це робимо, і в нас є свій цільовий глядач – це діти від трьох рочків , - каже Алла Мігай. 
Проте нинішнє керівництво телекомпанії вважає, що Вечірня казка в тому вигляді, в якому вона виходила останнім часом, мала надзвичайно низький рейтинг і не вписувалася у нову концепцію каналу. 
Проте, якщо хтось запропонує сучасний проект такої передачі, її повернуть у вечірній ефір, сказав Бі-Бі-Сі директор публіцистичних програм НТКУ Роман Вибрановський: 
 Національна телекомпанія в жодному випадку не збирається зменшувати кількість дитячого мовлення. Ідеться про зміну його якості. Ми не проти вечірньої казки як такої. Просто в тій якості, в якій вона була її не дивилися . 
Дитячі програми переважно збиткові
Хоча фахівці кажуть, що програми для дітей не можуть мати такі ж рейтинги як будь-яка програма для дорослих, бо потенційна аудиторія у них значно менша. Тому вони рідко окуповуються, і переважно є збитковими для каналів. 
Ще один чинник, який на думку експертів, блокує в Україні ринок дитячої телепродукції – це закон, що забороняє в дитячих програмах розміщувати рекламу. 
Як наслідок – програм для дітей в українському ефірі дуже мало, а те, що показують, це переважно дешевий телепродукт американського, російського виробництва, або японські мультфільми. 
Вкладати гроші у власні дитячі програми не готові зараз ні українські бізнесмени, ні держава. 
Вже кілька років як на українському телебаченнні могла з’явитися українська версія всесвітньовідомого дитячого шоу  Сезам Стріт  або  Вулиця Сезам , яку показують у десятках країн.
Екслюзивні права на цю передачу є у студії  Пілот , але як розповідає директор студії Олександр Брикайло, досі жоден з українських телеканалів не береться фінансувати цей проект. 
Одна з головних причин, за його словами, – це те, що дитячий телевізійний продукт має вартість щонайменше вдвічі більшу за звичайний телевізійний продукт. 
 Для дитячих програм треба більш якісні декорації, більш якісні тексти, більш якісна анімація. Діти за своєю природою дуже добре бачать і відчувають неправду. Але якщо комерційні канали можуть самі обирати, витрачати, чи не витрачати гроші на програми для дітей, то державні канали, ті канали, які фінансуються з наших з вами гаманців, просто зобов’язані це робити. Це номер один! , - вважає Олександр Брикайло. 
