
Ahtisaari nimitetään YK:n Kosovon neuvottelijaksi loppuviikosta . 
Presidentti Martti Ahtisaari katsoo, että presidentin valtaoikeuksia tulisi vähentää entisestään. Ahtisaaren mielestä Suomessa voitaisiin harkita presidentin aseman muuttamista pelkästään edustukselliseksi. Ulkopoliittinen vallankäyttö jäisi tällöin hallituksen ja pääministerin vastuulle.
TV1:n Lauantaiseura-ohjelmassa esiintynyt Ahtisaari perusteli näkemystään sillä, että EU-jäsenyyden myötä ulkopolitiikan hoidosta on tullut hyvin pääministerijohtoista. Pääministerivetoinen politiikka olisi selkeämpää ja parempi järjestelmä mm. siksi, että pääministeri on vastuussa eduskunnalle.
Hän sanoi toivoneensa omalla presidenttikaudellaan, että jo seuraava presidentti toimisi uusien periaatteiden pohjalta.
Koko presidentin viran lopettamiseen Ahtisaari ei olisi valmis, koska instituutio kuuluu Suomen perinteeseen. "Unilukkarina" toimivan mielipidevaikuttajan rooli Saksan presidenttien tapaan sopisi meillekin.
Ahtisaari tunnusti, että virassa ollessaan hän ei olisi asiaa esittänyt.
Ahtisaari toisti näkemyksensä siitä, että Suomen ei pitäisi viivytellä päättäessään Nato-jäsenyydestään.
- Pitäisin tärkeänä, että kaikilta päättäjiltä kysyttäisiin, miksi Suomi ei ole Naton jäsen.
Jäsenyys olisi luonnollinen asia, koska kaikki läntiset demokratiat kuuluvat Natoon. Kansanäänestystä asiasta Ahtisaari ei pidä järkevänä.
- Poliittiset päättäjät siirtävät siinä vastuun kansalle. Se on sveitsiläisten keksintö, ja pitäkööt sen itsellään.
Nimitysviiveen syynä tekniset seikat
Ahtisaari nimitettäneen Kosovon rauhanneuvotteluiden välittäjäksi ensi viikolla. Ahtisaaren mukaan nimitys varmistunee loppuviikosta, jolloin YK:n turvallisuusneuvoston on määrä vahvistaa pääsihteeri Kofi Annanin esitys.
Hän kuitenkin korosti, että asia ei ole vieläkään varma, vaikka henkilövalintoihin liittyvä pudotuspeli on jo käyty viimeisen puolen vuoden aikana.
Odotettu nimitys lykkääntyi viime viikolla, mutta se ei Ahtisaaren arvion mukaan ole johtunut hänen persoonastaan.
- Luulen että se johtuu siitä, että on monia muitakin asioita, jotka ovat olleet YK:ssa huomion kohteena, ja ne vaativat oman aikansa jo ihan tiedotusmielessä.
Apa-uutistoimisto kertoi torstaina, että Venäjä on halunnut Ahtisaaren valtuuksien tarkempaa määrittämistä. Ahtisaaren mukaan asia liittynee Kosovon ns. kontrolliryhmän sisäisiin periaatekeskusteluihin.
Ahtisaari tapaa ryhmän jäseniä ja Kofi Annanin matkustaessaan tiistaina New Yorkiin.
Toinen kausi ei olisi kelvannut
Ahtisaari sanoi, että hän ei olisi halunnut toiselle presidenttikaudelle. Kieltäytyminen SDP:n esivaaleista oli tarkoitettu kieltäytymiseksi jatkokaudesta. Ahtisaari sanoi lähteneensä siitä, että ihmiset olisivat olleet niin älykkäitä, että olisivat ymmärtäneet, että hän ei ole käytettävissä presidentiksi. Hän sanoi tuolloin tehneensä asian täysin selväksi.
Halosesta hiljattain ilmestyneen kirjan tulkinta siitä, että Ahtisaari ei halunnut lähteä esivaaliin, pitää paikkansa. Syynä ei kuitenkaan ollut häviämisen pelko.
- Minun elämäni ei ole presidenttiydestä kiinni. Se oli oikeastaan syrjähyppy urallani.
Päätös luopua tehtiin puolison kanssa Kultarannassa. 
