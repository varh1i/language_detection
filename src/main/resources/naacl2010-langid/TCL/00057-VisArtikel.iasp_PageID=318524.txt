Danmark er nummer syv i verden i disciplinen prisstigninger på boligmarkedet. Det viser en analyse fra den internationale ejendomsportal ResearchWorldwide.com.
Fra september 2004 til september 2005 er de danske boligpriser steget med 12,2 procent ifølge opgørelsen, som er gengivet i magasinet ErhvervsEjendom. 
Mens syv nationer oplever tocifrede væksttal, er farten gået af prisstigningerne i 15 ud af de 22 lande, som undersøgelsen omfatter. Og den tendens vil brede sig.
- Ethvert marked har sin cyklus, og det er helt tydeligt, at vækstraterne har toppet i 15 ud af de 22 lande, vi overvåger. I de resterende lande lever de høje vækstrater på lånt tid. Vi tror dog på, at hvis luften går langsomt ud af ballonen, vil priserne fortsat udvikle sig positivt men med mindre vækstrater end tidligere, lyder vurderingen fra analytikerne hos ResearchWorldwide.com.
