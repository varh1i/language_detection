
Rubljovo-Arhangelskoje linna ehitus läheb maksma umbes kolm miljardit USA dollarit ehk 39 miljardit Eesti krooni. 
Linna elanike arvuks plaanitakse 30.000 inimest ning see tuleb ligi kaks korda suurem kui Monaco riik.
Linnas on olemas kõik eluks vajalik - lisaks pompoossetele villadele rajatakse sinna kliinik, baarid, spordirajatised, kool ja sadam Moskva jõele. 
Järgmisel aastal käivituvat projekti rahastab ettevõte Nafta Moskva.
«Eliitelupaikade ehitamine väljapoole tööstuslikku metropoli peegeldab uut tendentsi ostjate eelistustes,» ütles projekti arendusjuht Michael Belton.
460-hektariline linn kerkib Moskvast kolm kilomeetrit lääne poole ning sellel on hea transpordiühendus pealinnaga.
Briti arhitektibüroo John Thompson and Partners teatel on tulevases «miljonäride linnas» tunda «tõelist Euroopa hõngu.»
«Me püüame selle teha samas arhitektuuristiilis nagu on vanad Euroopa linnad Praha, Amsterdam ja München,» ütles projekti juht Viktor Novitškov ajalehele The Times.
Hinnanguliselt on Moskvas enam kui 30 dollarimiljardäri, mis on umbes sama palju kui Londonis või New Yorgis. 
 
