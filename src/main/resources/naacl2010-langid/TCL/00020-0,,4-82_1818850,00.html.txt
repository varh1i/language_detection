
DIT is goed dat die toestand van busse waarmee kinders in die Wes-Kaap vervoer word, tans blootstelling geniet. Ongelukkig is die reaksie van die owerhede voorspelbaar en misleidend.
Die WKOD beweer dat sy standaarde selfs hoër is as dié van die verkeersowerhede.Teoreties kan dit so wees. Die werklikheid is ongelukkig skrikwekkend anders.
Onlangs het my kinders twee keer na Ussasa-georganiseerde landloopbyeenkomste gereis met busse wat deur die Wes-Kaapse departement van kultuursake en sport gereël is. Een byeenkoms was op George (interprovinsiaal) en die ander op Kimberley (nasionaal).
Met die George-byeenkoms was die busse in so 'n swak toestand dat van die ouers en beamptes geweier het dat die kinders op die busse klim. Toe inspekteurs van die provinsie ingeroep is, is die beamptes eers in kennis gestel dat die busmaatskappy nog geen probleme gegee het nie. Toe hulle later oorreed is om die busse te kom inspekteer, het die busbestuurders op die vlug geslaan met busse en al. Die gevolg was dat die WP-span wat om 08:00 moes vertrek het, die aand voor die byeenkoms eers om 23:00 op George aangekom het met plaasvervangerbusse.
Vir die Kimberley-byeenkoms was ouers en beamptes heelwat meer bedag op die busprobleme, en is die deelnemers en ouers die versekering gegee dat die busse nagegaan en veilig is. Weer was die busse ure laat en toe hulle uiteindelik opdaag, was een bus nie van die sogenaamde goedgekeurde busse nie. Die span het uiteindelik twee uur laat met die een ongekeurde bus vertrek, met die plan om op Caledon busse te ruil - iets wat darem gebeur het. Die goedgekeurde bus was egter in so 'n toestand dat albei voorste bande op die reis na Kimberley gebars het.
Enige bestuurder weet hoe gevaarlik dit kan wees. Dit was genade dat dit in albei gevalle op reguit paaie gebeur het en dat die bestuurders die busse kon beheer. Die provinsie se busse van "hoë gehalte" het nie net die atlete en beamptes in gevaar gestel nie, maar die reis na Kimberley het in een bus 21 uur geduur. Die Wes-Kaapse span het te laat gekom om die openingseremonie van die byeenkoms by te woon.
As die provinsie erns met die saak het, moet daar nie gepraat word en papiere rondgeskuif word nie - iemand moet gaan kyk wat aangaan. Bogenoemde gevalle word deur 'n groep ouers direk met die provinsie en Ussasa opgeneem.
WILHELM MEYER, Parow 
