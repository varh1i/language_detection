
KAAPSTAD. - 'n Sewejarige seun en 'n 25-jarige man is gewond toe hulle in die kruisvuur tussen twee strydende bendes vasgevang is.
Die twee is Maandagaand raakgeskiet toe die twee bendes in Klipfonteinweg in Ou Kruispad slaags geraak het.
'n Dwaalkoeël het die seun in die heup getref. Die man, wat nie familie van die seun is nie, is in die been gewond.
Supt. Debby Pheiffer, 'n polisiewoordvoerder, het gesê albei is in 'n bestendige toestand in 'n nabygeleë hospitaal.
Die aanvallers is nog soek. Enigiemand wat die polisie in sy ondersoek kan help, kan 08600 10111 skakel. - (Ziegfried Ekron) 
