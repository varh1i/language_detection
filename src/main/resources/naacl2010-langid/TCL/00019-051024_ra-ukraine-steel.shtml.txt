شرکت فولادسازی ميتال بزرگترين کارخانه نورد فولاد اوکراين را بعد از ابطال مناقصه اوليه فروش در ميان اتهامات فساد، نزديک به پنج ميليارد دلار خريده است. 
ميتال که بزرگترين شرکت فولادی جهان است، توانست بر رقابت دو شرکت فرانسوی و اوکراينی غلبه کند. اوکراين اميدوار است اين فروش بر تعهدش برای اجرای اصلاحات اقتصادی صحه بگذارد و اعتماد متزلزل سرمايه گذاران را تقويت کند. 
کارخانه نورد "کريوری ژستال" ابتدا به داماد لئونيد کوچما، رييس جمهور سابق به مبلغ ۸۰۰ ميليون دلار فروخته شده بود. اين يکی از رسوايی هايی بود که انقلاب نارنجی را در اوکراين به خروش واداشت و ويکتور يوشچنکو را بر اريکه قدرت نشاند.
رييس جمهور اوکراين بعد از خاتمه اين مناقصه اعلام کرد: "مقامات اوکراين پخته شده اند. آنچه امروز اتفاق افتاد نشان می دهد اوکراين قادر است مناقصه های خصوصی سازی را صادقانه برگزار کند و بر کليه جنبه های مهم حقوقی آن نظارت داشته باشد."
'مبلغ هنگفت'
برخی از ناظران می گويند ميتال برای اين کارخانه مبلغ هنگفتی پرداخته است و حتی مقامات اوکراينی از اين مبلغ ابراز شگفتی کرده اند. 
دميتری پارفيوننکو، معاون سازمان خصوصی سازی اوکراين اعلام کرد که اين قيمت "محشر و باورنکردنی" است. 
آقای يوشچنکو بعد از آن که سال پيش به قدرت رسيد، اعلام کرد که دولتش درمورد هزاران مورد از خصوصی سازيهای گذشته تجديد نظر خواهد کرد. 
اما وی سپس اين طرح را کنار گذاشت ولی ابهام در مورد آن پرونده ها و نيز نزاع سياسی که به عزل دولت و نخست وزير انجاميد، بسياری از سرمايه گذاران را از سرمايه گذاری در اوکراين هراسان کرده است. 
اميد می رود فروش مجدد اين کارخانه نورد به آرام کردن سرمايه گذاران نگران کمک کند. البته فروش مجدد کريوری ژستال بدون جنجال آفرينی نبوده و بسياری از سياستمداران با فروش يکی از ارزشمندترين دارايی های دولت مخالفت کرده بودند. 
اين کارخانه ساليانه هفت ميليون تن فولاد توليد می کند که حدود ۲۰ درصد از کل توليدات اوکراين است. 
گروهی که اولين بار اين کارخانه را برای ۸۰۰ ميليون دلار خريد، تلاش کرد مانع از فروش مجدد آن شود. ويکتور پينچوک، داماد ميلياردر آقای کوچما، عضو کنسرسيوم برنده بود. بعد از پيروزی انقلاب نارنجی، دادگاه حکم داد که اين کارخانه بايد به دولت بازگردانده شود.
حراج دوشنبه، ۲۴ اکتبر، زنده از تلويزيون اوکراين پخش شد و آقای يوشچنکو و يوليا تيموشنکو، نخست وزير سابق در اين مناقصه حضور داشتند.
امپراتوری ميتال
ميتال بزرگترين شرکت فولاد جهان است و به لاکشمی ميتال تعلق دارد که متولد راجستان و ساکن لندن است. 
بنا به نوشته مجله فوربز، وی در سال گذشته ۱۹ ميليارد دلار به دست آورد و اکنون بعد از بيل گيتس و وارن بافت، سومين ميلياردر بزرگ جهان است. 
سال گذشته شرکت وی بيش از ۲۲ ميليارد دلار فروش داشت و چهار و نيم ميليارد دلار سود برد. 
با خريد اين کارخانه در اوکراين، شمار کارکنان شرکت ميتال به بيش از ۲۳۰ هزار نفر می رسد. آقای ميتال اعلام کرده است تا سال ۲۰۱۰ بيش از ۴۵ هزار نفر را اخراج خواهد کرد. 
دفتر مرکزی شرکت ميتال در شهر روتردام هلند است. اين فولادگر حالا در ۱۸ کشور جهان کارخانه دارد.
