Foran 3295 tilskuere på Forum Horsens Stadion måtte et ellers godt spillende Horsens-hold søndag erkende, at det på trods af overvægt i spil og chancer blev til den sjette 0-0 hjemmekamp i otte forsøg.
Gæsterne fra Odense fik Jonas Borring vist ud allerede efter 34 minutters spil, og fra da af var det hjemmeholdet, der sad tungt på Superliga-kampen.
- I modsætning til nogle af de tidligere 0-0 kampe står vi jo nu med en fornemmelse af, at vi har tabt to point. Jeg synes, vi specielt i anden halvleg sad godt på kampen, men når vi ikke var dygtige nok til at score, må vi være tilfredse med det ene point, sagde hjemmeholdets træner Kent Nielsen.
