
LL.LORENZO. Palma.
Uns 40 lul·listes han fundat l'Associació Ramon Llull que avui començarà a difondre la seva biografia i, sobretot, el seu esperit i la seva filosofia, que l'entitat considera profitosos per resoldre els principals reptes dels mallorquins i la humanitat al segle XXI.
L'entitat, presidida pel doctor José Sevilla, s'estrenarà avui davant el públic amb una conferència sobre la Biografia de Ramon Llull. Vida Coetània, a càrrec del professor de Filologia Catalana i Lingüística General de la UIB Gabriel Ensenyat a la seu de la Fundació Sa Nostra. En concret, Ensenyat se centrarà en la que es coneix com autobiografia del savi mallorquí i que es creu que va dictar a uns amics seus, entre ells el canonge Thomas le Myésier.
De fet, Sevilla pensa que allò més rellevant que pot aportar Ramon Llull a la societat són les seves actituds, i sobretot, els seus valors, i per això és «important donar-lo a conèixer». El també magister de la Maioricensis Schola Lullistica explica que «la figura de Ramon Llull és de màxima actualitat, tant pel que fa al seu vessant científic, ja que va ser el precursor de la informàtic, com pel que fa als seus valors, ja que defensava el diàleg entre religions i civilitzacions». En aquest sentit, recorda el model promogut pel mallorquí en El gentil i els tres savis.
De fet, Sevilla troba que tant a Memòria i Identitat de Joan Pau II com a Sal de la Terra de Benet XVI, pareix que «llegeixes Llull». Igualment, el president de l'Associació creu que és necessari donar a conèixer les influències passades de Llull, «sobretot en el testament d'Isabel La Catòlica, qui, influenciada pels lul·listes del seu temps, va declarar els indis ciutadans amb els mateixos drets que la resta de súbdits, salvant-los de l'etnocidi». «Molts dels immigrants que vénen avui descendeixen d'aquests indis», afegeix Sevilla. Tanmateix, l'objectiu de l'entitat és també «donar suport a la causa per fer sant el beat», un objectiu més que possible.
