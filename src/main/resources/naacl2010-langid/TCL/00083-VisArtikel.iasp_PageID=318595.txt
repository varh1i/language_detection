Brøndby leverede igen en imponerende indsats på hjemmebane, da 22.000 tilskuere var vidne til, at hjemmeholdet vandt 4-0 over et defensivt orienteret AGF-mandskab, der stort set ikke spillede sig til målchancer.
Unge Kasper Lorentzen spillede en hovedrolle i kampen. I første halvleg brændte han et hav af chancer, men lagde dog op til Mads Jørgensens føringstræffer.
Med et kvarter tilbage af kampen afgjorde Lorentzen reelt forestillingen, da han endelig fik bolden i mål, og kort efter stod han også for oplægget, da Kim Daugaard scorede et glimrende mål til 3-0.
Indskiftede Dan Anton Johansen scorede kort før tid på straffespark til slutresultatet 4-0.
