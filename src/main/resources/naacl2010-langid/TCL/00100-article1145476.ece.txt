
 
DDR-myndighetene ville at ruinene av Frauenkirche skulle være minnesmerke over fascismens ofre, men i går ble dørene igjen åpnet.
FOTO: MATTHIAS HIEKEL/REUTERS/SCANPIX
 Les også
 Glemmer aldri kirkebrannen - 31.10.2005
"Underet i Dresden" er gjenoppbyggingen av denne 271 år gamle 91 meter høye kirken blitt kalt. 13. februar 1945 sto Dresden i flammer, gjenoppbyggingen av Frauenkirche begynte ikke før i 1994. Etter et møysommelig arbeid står den i all sin prakt midt i gamlebyen i Dresden. 
Fred og forsoning. 
- Den som hadde glemt å gråte, lærte det da Dresden gikk under få uker før krigen var over. Den som hadde mistet troen på fremtiden, får den igjen ved synet av den gjenoppståtte Frau-enkirche, sa biskopen i delstaten Sachsen, Jochen Bohl, i går. Han ba om fred og forsoning, og minnet samtidig om at de 60 år som har gått siden krigen, har vært den lengste fredsperiode mellom Tyskland og dets naboer. 
1800 personer med forbundspresident Horst Köhler og avgående kansler Gerhard Schröder i spissen, fylte kirken til siste plass. Titusener var samlet utenfor den enorme kirken denne vakre høstdagen. Tre hele dager til ende varer festlighetene i forbindelse med vigslingen av den kirken som allerede i 1743 ble regnet som det vakreste protestantiske kirkebygg i Europa. 
100 000 besøkende. 
Forretninger holder åpent denne søndagen, restauranter og kafeer rundt kirken holder åpent døgnet rundt inntil festen er over. 100 000 besøkende var ventet til Dresden disse dagene. 
Til stille ettertanke manet lederen for den evangelisk-lutherske kirke, Wolfgang Huber, om at Frauenkirche må bli et gudshus hvor forsoning og vilje til fred råder. 
179 millioner euro (1,4 mrd. kr.) har det kostet å gjenreise kirken akkurat slik den var da den sto ferdig i 1743. 100 millioner euro (800 mill. kr.) er samlet inn privat. 
Oppstanden. 
DDR-myndighetene ville beholde kirkeruinene som et minnesmerke for fascismens ofre, og lot ruinen ligge urørt. 13. februar 1982 aksjonerte en liten gruppe freds-entusiaster og tente stearinlys i ruinen i protest mot undertrykkelsen i DDR. Da Muren hadde falt, forfattet 14 borgere med blant andre trompetisten Ludwig Güttler i spissen, den 13. februar 1990 "Ropet fra Dresden". Der ba de om at Frauenkirche måtte gjenoppbygges. 
 
 Tips en venn Skriv ut  Bli abonnent 
  
 Søk i våre artikler
