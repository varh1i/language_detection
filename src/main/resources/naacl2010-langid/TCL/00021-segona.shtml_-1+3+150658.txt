
GUILLEM MAS. Manacor.
L'Ajuntament de Manacor està estudiant la possibilitat de regar les zones verdes, parcs i jardins de la ciutat amb aigua depurada. Gràcies a la constitució de la comunitat de regants de Manacor, que tendrà una bassa a la finca de Rotana, aquesta aigua serà transportada fins a la ciutat mitjançant una canalització.
Pel regidor d'Agricultura, Antoni Sureda, «com que se suposa que sobrarà aigua, crec que la podrem aprofitar per regar les zones verdes de Manacor, malgrat que la primera prioritat de l'ús de l'aigua sigui per als agricultors».
En aquests moments, la Sala té en marxa la constitució de tres comunitats de regants. Una a Manacor, una altra a Cales de Mallorca i la darrera a Porto Cristo. La que es troba més avançada és la de Manacor. A hores d'ara ja s'ha signat un conveni per cent anys amb els propietaris de la finca de Rotana, els quals han cedit unes 10 hectàrees que seran destinades a llac d'embassament d'aigües depurades. Aquesta comunitat ja té els estatuts creats i se'n beneficiaran de moment uns 30 propietaris.
Pel que fa a la de Cales de Mallorca, es troba immersa en la redacció dels estatuts. D'aquesta comunitat se n'aprofitaran més de 50 persones, que podrien augmentar tenint en compte que els interessats encara s'hi poden apuntar. La de Cales es va constituir el passat dia 20 d'octubre. Una vegada redactats els estatuts, es tornarà a convocar la junta general d'usuaris per estudiar les propostes. En aquest indret s'hauran d'expropiar terrenys via interès general per manca d'acord a l'hora de trobar un lloc per al llac. La que es troba més endarrerida és la de Porto Cristo, que té obert encara el termini d'inscripció per als interessats.
Segons Antoni Sureda, «la prioritat és que l'aigua sigui aprofitada pels agricultors en primer ordre». «Val a dir que tot el projecte i execució de les obres de canalització des de totes les depuradores fins a les finques dels regants serà pagat íntegrament o bé des de la Conselleria d'Agricultura o bé des del Ministeri d'Agricultura, amb un cost zero per als agricultors».
Després, una vegada cedides les infraestructures, seran els mateixos membres de les comunitats de regants els que es faran càrrec del manteniment amb el pas dels anys.
