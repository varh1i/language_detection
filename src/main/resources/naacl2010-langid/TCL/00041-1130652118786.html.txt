
Als de zon de horizon ontstijgt, is de schoonheid van Hohenlimburg adembenemend. De huisjes met hun puntdaken leunen achteloos tegen de door herfsttinten gekleurde bergen. Honderden meters lager stroomt de plaatselijke rivier onder de brug door, waarop bus 530 naar de Almer Weg in Oege voor het rode licht halthoudt.
Dat het voor de kanoslalommers en de bijbehorende bondsdelegatie geen straf is om voor de NK kanoslalom uit te wijken naar Hohenlimburg, zo’n 25 kilometer ten zuiden van Dortmund, daar is iedereen het over eens. Anders waren ze niet uren in de auto gaan zitten om op de vroege zaterdagochtend hun boot te water te kunnen laten.
Voor de tientallen deelnemers aan de nationale titelstrijd is de autorit naar Westfalen zelfs routine geworden. Sam Oud komt uit voor een Duitse club en kent de Autobahn als zijn broekzak. En Nicky Nibbeling, op papier de tweede kanoster van Nederland, begint zich pas te vervelen tijdens een toer van een uur of acht. Bijvoorbeeld als ze van haar woonplaats Eindhoven naar Praag rijdt om een beetje behoorlijk te kunnen trainen.
In Hohenlimburg is het eveneens goed toeven. Maar de kunstmatige baan met de natuurlijke stroming vormt geen uitdaging meer voor de toppers, die vrijwel allen foutloos de op- en afpoortjes trotseren. Wel moeten de junioren soms passen, hetgeen gepaard gaat met drieletterige krachttermen en woede-uitbarstingen van hun vaders langs de kant.
Misschien is een Duitse stad wel voor de laatste maal de gastheer van het nationale kampioenschap. Over een kleine elf maanden moet namelijk de bouw zijn voltooid van de indoorbaan in Zoetermeer, die kanominnend Nederland nu al in gelukzaligheid dompelt.
Het hart van Nicky Nibbeling maakt een sprongetje als de baan ter sprake komt. De jonge Limburgse is zelfs bereid haar mooie leven in Eindhoven op te geven voor een nieuw bestaan in het weinig aanlokkelijke Zoetermeer. Ze wil kanoën, zo vaak en zo veel mogelijk. Bovendien is ze haar studie in Eindhoven beu.
Nibbeling noemt zichzelf ‘een van de ergsten’, als het gaat om degenen die de nieuwe, ‘prachtige’ baan een warm hart toedragen. En dat terwijl ze nog niet eens weet hoeveel ze mag trainen in Zoetermeer. Toch klinkt het strijdbaar: ‘Nu lacht iedereen ons uit. Haha, vlakwater in Nederland. Maar dadelijk ligt dé topbaan van Europa er.’
Sam Oud, toch geen jongen die zich snel laat gekmaken, spreekt zelfs van een revolutie in het kano. Hij voorspelt een grote impact voor de sport en hoopt minder te hoeven reizen – Oud maakt jaarlijks ruim 60 duizend kilometers om te kunnen trainen. Het is overbodig te vragen of hij uitkijkt naar de baan. ‘Dat is hetzelfde als aan een skiër vragen of hij het leuk vindt als ze een piste in zijn achtertuin bouwen.’
Tussen de 25 en 30 miljoen euro kost de ‘betonnen glijbaan met gaten waarin pilaren kunnen’, zoals Oud de vinding van de particuliere ondernemer Tobias Walraven omschrijft. De financiering van de 285 meter lange baan, met 6,5 meter verval, is voor een groot gedeelte rond.
Nooit meer improviseren dus op locaties die niet bedoeld zijn voor professioneel kano, zoals de wildwaterbaan van de Efteling of de Vistrap in Roermond. Nooit meer de grens over hoeven om fatsoenlijk te kunnen trainen. En, niet onbelangrijk: Nederland, waar 10 duizend kanoërs lid zijn van de nationale bond, is niet langer de enige van de WK-deelnemers zonder eigen baan.
Ook buiten de landsgrenzen kijkt men verwachtingsvol uit naar het staaltje kanovernuft. Als we Jaap van Engers, de voorzitter van de slalomcommissie en de chef d’equipe van de nationale ploeg moeten geloven, hebben dertig van de 56 landen die deelnamen aan het WK, toegezegd te komen trainen in Zoetermeer.
Ze zijn zo enthousiast, omdat het Franse bureau dat zo’n beetje alle olympische kanobanen heeft ontworpen, ook de nieuwe Nederlandse baan voor zijn rekening neemt. Die wordt een kopie van het exemplaar dat in Peking verrijst voor de Olympische Spelen van 2008. De ideale voorbereiding dus op een olympisch deelname.
Ook de leden van de Nederlandse kernploeg – Oud, Robert Bouten (die zaterdag Nederlands kampioen werd) en de half-Engelse David Backhouse – kunnen naar hartelust wennen aan de omstandigheden in de Chinese hoofdstad. Oud belooft betere resultaten, want ‘we moeten vooruitgang boeken’. We mogen hem erop afrekenen als hij in Peking zijn achtste plaats van Athene niet verbetert, zegt hij, voordat hij ook zijn tweede pak sinaasappelsap leegdrinkt.
De Nederlandse bondscoach Michael Seibert vindt het een pluim waard dat zijn ploegleden, ondanks de moeite die ze hebben moeten doen om fatsoenlijk te kunnen trainen, toch redelijk aansprekende resultaten hebben behaald.
De Duitser was bevoorrecht, want hij kon in zijn actieve, twintigjarige kanoloopbaan terecht in het Bundesleistungszentrum in Augsburg, waar in 1972 olympisch werd gekanood, of bij de over de deelstaten verdeelde trainingslocaties. Toch ontvluchtte hij ’s winters zijn land om in de warmte van Zuid-Amerika te kunnen trainen. Seibert raadt de Nederlanders aan dat te blijven doen. ‘Iedereen ontwikkelt zich. Wij moeten daarin mee.’
