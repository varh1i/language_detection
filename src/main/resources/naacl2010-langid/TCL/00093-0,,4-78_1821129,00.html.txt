
SELDE nog het die mensdom voor so 'n skrikwekkende uitdaging te staan gekom soos wat nou met die H5N1-virus, oftewel 'n voëlgriep-pandemie, verwag kan word.
Wetenskaplikes wêreldwyd is dit min of meer eens dat 'n vernietigende pandemie met 'n veel groter omvang as byvoorbeeld die "Groot Griep" van 1918-19, wat bykans 100 miljoen lewens geëis het, deur die huidige voëlgriep veroorsaak kan word. Die gevaar is naamlik dat die voëlgriep kan muteer, na diere soos varke oorgedra kan word en uiteindelik saam met ander virusse op groot skaal mense kan infekteer.
Die horlosie tik . . . en wêreldwyd heers vurige debatte oor die tempo van verspreiding, die moontlike oorsake, paraatheid van regerings en of genoegsame voorrade entstowwe gereed sou wees in die geval van 'n grootskaalse uitbraak.
Ook hier ter lande kry 'n mens die gevoel dat 'n gedempte dog dringende debat tussen staatsdepartemente oor hierdie bedreiging gevoer word. Die regering wil nie mense paniekerig maak nie. Hy gee daarom nou die versekering dat voëlgriep gemonitor word, en dat hy met ander lande saamwerk. 
Wat egter pla, is dat lande soos Brittanje en Amerika, wat veel beter as Suid-Afrika toegerus is, erken dat hulle kwalik genoeg voorraad sou hê in geval van 'n skielike grootskaalse uitbreking van voëlgriep. Wat van Suid-Afrika?
Intussen lyk dit of die landboudepartement en Suid-Afrika se sowat 80 000 voëlkykers tóg gesensitiseer word om op die uitkyk te wees vir tekens van voëlvrektes. Die landboudepartement het per slot van rekening verlede jaar doeltreffend voëlgriep in die volstruisbedryf bestry. 
Maar die regering moet besef deursigtigheid is belangrik. En voorkoming bly beter as genesing.
