
Ísraelar sundruðu bíl á Gazasvæðinu með eldflaugum í dag og felldu þar tvo herskáa Palestínumenn. Í morgun féll ísraelskur hermaður á Vesturbakkanum er hann varð fyrir skoti. Átökin undanfarið þykja draga úr líkum á friðarsamningum milli Ísraela og Palestínumanna, og tvennum sögum fer af því hvort Hamas-samtök þeirra síðarnefndu hyggist rjúfa óformlegt vopnahlé sem staðið hefur.
Talsmaður Hamas, Sami Abu Zuhri, sagði að samtökin myndu þrátt fyrir allt ekki hefja allsherjarstríð gegn Ísraelum á ný heldur virða vopnahléið sem samið var um í febrúar, að því er AP greinir frá. Aftur á móti hefur AFP eftir öðrum talsmanni Hamas, Mushir al-Masri, að vopnahléinu muni ljúka um áramótin. Kom þetta fram í viðtali við al-Masri við jarðarför Palestínumannanna sem Ísraelar felldu á Gaza. Segir hann að vopnahléið sé  merkingarlaust vegna þess að Ísraelar halda morðunum áfram .
