Minst 100 000 barn blir mobbade, i våra präktiga, mysiga och demokratiska skolor.
Totalsiffran är förstås osäker, ingen klarar av att räkna dem alla, men uppskattningen har gjorts av Barnombudsmannen. Kanske är det rentav 150000 offer som lider och gråter just i dag.
Men det räcker med att läsa om ett enda fall för att vi ska inse vidden. Måns Jenninger i Lerum blev utfryst, slagen och hånad av andra elever ända från tvåan, vid 13 år orkade han inte längre och tog sitt liv.
Skolverkets utredning får mina ögon att tåras. Där står sällsynt skarpa ord som "anmärkningsvärt" och "mycket allvarligt".
- Jag kan bara påminna mig ett fåtal fall där de ansvariga har visat en så påfallande undfallenhet, kommenterar Per Olof Artberg, undervisningsråd på skolverket i en intervju.
Han har gott om jämförelsematerial. Skolverket tar varje år emot inte mindre än tusen anmälningar om olika brister i skolor.
