
Walang takot na sinabi kahapon ni Bro. Eddie Villa-nueva, spiritual leader ng Jesus Is Lord (JIL) Movement at talunang presidential candidate noong May 2004, na handa siyang magpa-kulong sa kabila ng pagiging ino-sente sa mga paratang sa kanya kung ito ang magiging kabayaran sa pagbatikos sa kasalukuyang pamahalaan.
"I am willing to be jailed. I am ready to sacrifice my life ("Handa akong magpakulong. Isasakripisyo ko ang buhay ko) kung ito ang paraan para mapatunayan na inosente ako," pahayag nito sa isang press conference kahapon sa The Legend Hotel sa Mandaluyong City.
Sinabi pa ni Villanueva na mas nanaisin niyang makulong kaysa maghain ng piyansa dahil ito’y pagkilala sa legitimacy ng paratang sa kanya. "I might well be in prison. I will not raise the P40,000 bail (Mabuti pang makulong ako. Hindi ko ipoposte ang P40,000 piyansa)," diin ni Villanueva.
Ito ay reaksyon sa ibinabang warrant of arrest ni Mandaluyong City Regional Trial Court (RTC) Judge Rizalina Capco-Umali kaugnay ng kasong estafa na isinampa ng isang Benito Araneta, may-ari ng Entertainment Network Ltd., laban kay Villanueva. Lumilitaw na nagsosyo ang dalawa sa isang joint venture project na Zoe TV. Ang naturang television station ay pinamahalaan ng JIL Worldwide kung saan tumayong founding director si Villanueva.
Sa bintang ni Araneta, binayaran niya si Villanueva ng P15 milyon noong Marso at Hunyo 2001 para mailipat ang operasyon ng Zoe TV sa kanyang kumpanya ngunit natuklasan nitong pumasok din sa ganitong kontrata si Villanueva noong Pebrero 1999 sa Vintage Broadcasting na pinag-ugatan ng kaguluhan sa kung sino talaga ang dapat mag-operate ngayon sa naturang TV station.
Agad namang ikinabit ng kampo ni Villanueva sa pulitika ang pagpapainit sa naturang kaso. Sinabi ng abogado nitong si Atty. Lorna Capunan na hindi sila umaasang mabibigyan ng katarungan ang kainosentehan ng Christian leader dahil ito’y dikta ng nakakataas para i-harass ang lahat ng kaaway sa pulitika. Partikular sa tinukoy ng kampo ni Villanueva ay si First Gentleman Mike Arroyo na nasa likod umano ng ‘political vendetta’ dahil pinsang-buo umano nito si Araneta.
"He (Bro. Eddie) is hallucinating. Ano’ng kinalaman ni First Gentleman ng Malacañang sa kaso n’ya? Magtigil nga s’ya! May criminal liability s’ya," ani Atty. Jesus Santos, abogado ni G. Arroyo.
Sa panig ni Justice Sec. Raul Gonzalez, inapura nito ang pagsisilbi ng arrest warrant laban kay Villanueva. "It is imperative that this warrant be immediately served. And I do not see any reason why Mr. Villanueva cannot be located as we have full confidence in the capability and resourcefulness of the NBI," anang kalihim.
Kahapon ay nagtungo sa press office si National Bureau of Investigation (NBI) Director Reynaldo Wycoco upang ibida na handa itong arestuhin si Villanueva kung ito ang inuutos ng batas. Hindi umano isyu kung kilalang tao ito.
