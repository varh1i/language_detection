
 
"Халқаро масъулиятларини бажарган давлатлар халқаро ҳамжамият томонидан ҳурмат қилинади ва тақдирланади. Бу маънода Ўзбекистон ўзининг халқаро масъулиятларини бажараётгани йўқ ва буни ҳамма билади. Ўзбекистон Оврўпо ва Қўшма штатларнинг қўллаб-қувватловини йўқотмоқда ва бу Ўзбекистон халқи учун яхши эмас," - деб айтган АҚШ давлат котибаси.
АҚШ давлат котибаси Кондолиза Райснинг минтақага уч кунлик сафари Ўзбекистон билан муносабатларнинг ёмонлашиши манзарасида юз бермоқда.
Ўзбекистон Американинг Андижон воқеалари юзасидан халқаро тергов ўтказиш ҳақидаги чақириқларини рад этган ва АҚШ кучларига Ўзбекистон жанубидаги Хонобод базасини тарк этишлари учун олти ой мухлат берган.
Қирғизистонга етиб келишидан аввал учоқда журналистларга гапирган Райс ҳоним "Америка Ўзбекистондаги базасиз ҳам яшай олади ва минтақада қўшимча базалар яратиш нияти йўқ" деб айтган.
Қирғизистон Америка кучларига ўз ҳудудидаги ҳарбий базадан фойдаланишда давом этишга рухсат берган.
Бу ҳақида АҚШ давлат котибаси Кондолиза Райс ва Қирғизистон президенти Қурманбек Бакиев ўртасидаги , дипломатлар таъбирича, қийин музокаралардан сўнг маълум қилинган.
