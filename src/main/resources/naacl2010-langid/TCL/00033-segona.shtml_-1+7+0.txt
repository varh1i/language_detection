
J.M.Palma.
Avui fa un any, Héctor Cúper era presentat com a nou entrenador del Reial Mallorca. El tècnic argentí tornava al club que li havia servit com a trampolí enmig d'una gran expectació i de la il·lusió col·lectiva de tota l'afició vermellenca. 365 dies després, el balanç no és ni de lluny el que es podia esperar d'un home del seu prestigi i del seu caché, però com a consol ens queda que el principal objectiu, salvar el Mallorca del descens, el va aconseguir. En aquest any, Héctor Cúper ha dirigit l'equip en un total de 41 compromisos oficials, 39 de Lliga i dos de Copa del Rei. En el campionat de la regularitat, l'argentí presenta uns números més que discrets: onze partits guanyats, deu d'empatats i devuit perduts. En total, 43 punts sumats entre la campanya passada i el que duim de l'actual. Mentrestant, en el torneig del KO només es pot parlar d'un fracàs absolut. No debades, el tècnic que va estar a punt de conquerir la primera Copa del Rei en la història del club, en aquella recordada final de Mestalla, ha caigut derrotat des de bon començament davant dos conjunts de Segona B. L'any passat amb el Lanzarote (2-1) i enguany de manera humiliant (4-1) contra l'Alcoià.
Però el que més ha sorprès a tothom ha estat la transformació total d'aquells equips que tots recordàvem com a seriosos, ordenats i infranquejables. El Mallorca, amb el «nou Cúper», ha rebut una quantitat enorme de gols, fins a 73, que s'acosta a la mitjana de dos gols per partit. De fet, la temporada passada els vermellencs acabaren la Lliga com el segon conjunt més golejat, només superats per l'Osasuna, i en el present campionat han començat de la mateixa manera: la Reial és l'únic equip que ha encaixat més gols que el Mallorca.
Ara, coincidint amb el seu primer any a la banqueta de Son Moix, fet inèdit en el conjunt vermellenc des de l'anterior etapa de l'argentí, sembla que l'equip comença a agafar un poc la fisonomia d'Héctor Cúper. En els quatre darrers partits de Lliga, a excepció de la golejada patida a Vila-real, els illencs només han encaixat un gol. Un fet de moment no massa significatiu, però que ja suposa molt per a l'afició, després de tot un any de decepcions i de molt mesos flirtejant amb la tragèdia.
