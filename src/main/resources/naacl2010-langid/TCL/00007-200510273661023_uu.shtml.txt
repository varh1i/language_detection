
Keskusrikospoliisi epäilee viisi vuotta sitten konkurssiin ajautuneen tv-tehtaan johtajia törkeästä petoksesta ja törkeästä velallisen epärehellisyydestä. 
Turun tv-tehtaan törkeistä talousrikoksista epäillyt kolme johtajaa ovat poliisin mukaan Ison-Britannian, Portugalin ja Kanadan kansalaisia. Poliisi ei voi kertoa henkilöistä tässä vaiheessa tarkemmin, vaikka rikosepäilyä on tutkittu jo neljä vuotta.
Rikoskomisario Eero Marttilan mukaan juttua on nyt tutkittu neljä vuotta. Asian tutkintapyyntö tuli konkurssipesältä.
- Seuraavaksi pöytäkirjan loppulausunto menee asianosaisille, ja juttu siirtyy vuoden loppuun mennessä syyttäjälle. Asiaa tullaan käsittelemään Turun käräjäoikeudessa.
Aiheutti konkurssin
Rikosten tekoaikaan tv-tehtaan omisti kiinalainen Semi-Tech. Marttilan mukaan tehdasta on johdettu pitkälti ulkomailta.
Poliisin mukaan yhtiön myyntituloja epäillään siirretyn Hong Kongiin. Tästä ovat aiheutuneet yhtiön maksuvaikeudet, maksukyvyttömyys ja lopulta konkurssi. 
