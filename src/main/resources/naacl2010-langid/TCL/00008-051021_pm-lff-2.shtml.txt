چهل و نهمين جشنواره فيلم لندن با فيلم باغبان وفادار ساخته فرناندو ميرليش فيلمساز برزيلی آغاز شد. اين فيلم در کنار فيلمهايی چون اسب سياه، زوزو و اليزابت تاون از مهمترين فيلمهای دو روز نخست جشنواره بوده اند.
باغبان وفادار داستان ديپلماتی بريتانيايی به نام جاستين کوئل (ريف فاينز) است که در ماموريتی به کنيا همسرش، تسا (ريچل وايز) را که فعال حقوق بشر است با خود همراه می کند.
تسا در کنيا درگير تحقيقی می شود درباره نحوه کمکهای درمانی کشورهای اروپايی به مردم آفريقا و صدور داروهای غير مجاز به کشورهای آفريقايی، که در صورت اثبات آن می تواند منجر به رسوايی دولتهای ارويايی از جمله بريتانيا شود. او در جريان سفری به يکی از نقاط دورافتاده کنيا به طرز مشکوکی کشته می شود. 
جاستين برای رديابی قتل همسرش به تکاپو می افتد و در جريان پرده برداشته شدن تدريجی از ماجرا خود نيز به قتل تهديد می شود. او مجبور است برای دست يافتن به واقعيت با هويتی ناشناس خطر را به جان بخرد هرچند نهايتا برای اثبات حرفش راه به جايی نمی برد. 
باغبان وفادار از آن دسته فيلمهايی است که مستقيما سياست خارجی بريتانيا را نشانه می رود و فساد اداری در سطح نمايندگی بريتانيا در کنيا و همکاری پنهانی آنها با دولت کنيا را برای نيل به اهداف خود، به باد انتقاد می گيرد.
اين فيلم اقتباس مستقيمی است از رمان جنجالی "جان له کار" نويسنده بريتانيايی، که خود سالها برای سرويس اطلاعاتی بريتانيا (MI6 و MI5) کار می کرده است. پخش و فروش اين کتاب به علت اينکه تصوير "جنايتکاری" از دولت کنيا ارائه می دهد، در اين کشور ممنوع شد.
فرناندو ميرليش کارگردان برزيلی فيلم، با ساخت فيلم شهر خدا که ميزان بالای جرم و جنايت شهرکی را در حومه ريودوژانيروی برزيل به تصوير می کشد، نام خود را به عنوان يکی از کارگردانهای مدرن سينمای جهان مطرح کرد.
ميرليش مانند بسياری از کارگردانان غير انگليسی زبانی (آلخاندرو آمنه بار، والتر سالس و لارس فون تريه) که با ساخت فيلمی به زبان مادری شان موفق شده اند نام خود را در سينمای جهان مطرح کنند، به سراغ سينمای انگليسی زبان رفته اند که هم از لحاظ تجاری و هم هنری برد بيشتری در کشورهای مختلف جهان دارد.
بجز داستان گيرای باغبان وفادار که با بهم ريختگی زمان و مکان به خوبی روايت می شود، فيملبرداری سزار کارلونز از برجسته ترين اجزای سازنده فيلم است. از ديگر نقاط قوت فيلم بازی در خور توجه ريف فاينز، بازيگر اصلی فيلم است. 
اين فيلم در دو نوبت در روزهای چهارشنبه و پنجشنبه 20 و 21 اکتبر به نمايش در آمد.
زوزو
زوزو ديگر فيلم مهم و مورد توجه روز نخست جشنواره بود. داستان اين فيلم حول زندگی پسرک نوجوانی می گردد که در جريان جنگ داخلی لبنان در سالهای 1980 همراه با خانواده اش در صدد مهاجرت به سوئد هستند.
زوزو کمی پيش از سفر به سوئد خانواده اش را بر اثر انفجار بمبی در محل سکونت شان از دست می دهد. او مجبور است سفرش را به سوئد، جايی که مادر بزرگ و پدربزرگش زندگی می کنند، به تنهايی آغاز کند.
محيط سرد و رفتار همکلاسی های زوزو در ابتدا او را از اين سرزمين که از همه لحاظ نسبت به وطن خودش تفاوت دارد، زده می کند.
او حالا در جايی زندگی می کند که امنيت هست اما محبت نيست، چيزی که بيش از هر چيز به آن نيازمند است.
زوزو را می توان جرو سينمای مهاجرت به حساب آورد. اين نوع سينما با مهاجرت انبوه کشورهای در حال توسعه به کشورهای اروپايی جای خود را در سينمای اروپا در سالهای اخير باز کرده است.
اما ويژگی زوزو نسبت به اين قبيل فيلمها، که عموما اختلاف فرهنگی و شيوه زندگی خارجيان در کشورهای پيشرفته اروپايی را مطرح می کند و به تصوير کشيدن زندگی ظاهری و رفتار آنها در مجامع عمومی محدود می شود، نگاه معنوی است به روحيات درونی شخصيت خردسال فيلم که خواسته طبيعی مناسب با شرايط سنی اش را می طلبد.
اين فيلم با به تصوير کشيدن دنيای کودکانه پسرکی 12-10 ساله جذابيت و پختگی شخصيت اصلی را دو چندان می کند.
اين فيلم محصول کشور سوئد و به کارگردانی يوزف فارس است.
زوزو برای نخستين بار در جشنواره فيلم لندن روز پنجشنبه 20 اکتبر به نمايش در آمد. دومين نوبت نمايش اين فيلم روز شنبه 22 اکتبر خواهد بود.
