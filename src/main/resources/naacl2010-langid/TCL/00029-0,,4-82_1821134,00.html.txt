
DEUR die volle Forumblad aan prof. Pieter Kapp, president van die Universiteit van Stellenbosch se konvokasie (DB,18/10), te gee, word die stem van die stille meerderheid van regdenkende Afrikaners en Afrikaanssprekendes nou ook gehoor tussen die geraas wat die minderheidsklieke aan albei kante van die US-taaldebat maak.
Ek glo duisende studente en alumni stem volmondig saam met Kapp se duidelike en gematigde standpunte. As daar enigsins 'n beswaar is, is dit dat hy kosbare ruimte (moes) afstaan om die opportuniste se valse argumente te weerlê, terwyl daar soveel positiewe gedagtes is wat om aandag vra. Ek verwys spesifiek na die laaste paragraaf van Kapp se artikel, wat die sleutel is tot die toekoms van die US en Afrikaans. Daarom moet dit van alle verhoë af herhaal word:
"Een van die groepe wat dringende behoefte aan tersiêre opleiding deur hul moedertaal het, is die bruin jongmense van die Wes-, Oos- en Noord-Kaap. Die US het 'n plig om vir hulle dieselfde deure deur hul moedertaal oop te maak as wat hy ná 1902 vir die armlastige Afrikaners gedoen het. Voeg hierby 'n betekenisvolle aantal swart Afrikaans?sprekendes, veral in die Noord-Kaap maar ook elders. Die US het 'n unieke geleentheid om die waarde en betekenis van Afrikaans vir Afrika, en Afrika vir Afrikaans, te demonstreer mits hy aan sy innerlike wese getrou bly. Dan is hy waaragtig en eg van en in Afrika."
Dis nou 'n visie waaraan almal met goeie bedoelings vir ons taal kan glo.
Dit is inderdaad ons plig. Daarom moet ons die geleentheid aangryp en die uitdaging aanvaar. Toevallig voldoen Kapp se visie ook aan al vyf doelstellings van die US se visie.
Dat die US se bestuur nie saamstem nie, vermoed ek is daaraan toe te skryf dat ons en hulle verstaan van "akademiese uitnemendheid" taamlik verskil. Hoekom weet ek nie, want hulle is self pragtige voorbeelde van die uitnemendheid wat 'n lokale universiteitjie met dosering in 'n agterlike taaltjie kan vermag.
G. BOONSTRA Boston 
