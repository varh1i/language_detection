
E.DOMÈNECH.Palma.
El president de l'Associació de locutoris de Balears, Pere Obrador, estima que gairebé el 100 per cent dels immigrants utilitzen els serveis de telefonia, d'enviament de diners, de recàrrega de mòbil i d'internet que ofereixen els locutoris.
En dos anys s'ha produït un boom d'aquest tipus d'establiments, segons explica Obrador, i actualment Mallorca en té uns 180, Menorca devers 5 i Eivissa uns 25 a l'estiu, dels quals a l'hivern només en queden 8 en funcionament. S'ubiquen en aquelles zones amb més població immigrant, com són els barris de Pere Garau o Son Gotleu en el cas de Palma.
El president de l'Associació, pionera a Espanya i que aplega un 70 per cent del sector a Balears, defensa la «vocació social» d'aquests establiments. «No és sols un lloc per telefonar, és el punt de trobada de molta gent i una possible via per arribar a l'immigrant», afirma.
En aquest sentit, entre les peticions de l'Associació a l'Administració, cal destacar la voluntat de ser un vehicle de totes les qüestions socials que des de les institucions es vulguin donar als immigrants. Obrador posa com a exemple els contactes que es mantenen amb l'Ajuntament per poder vendre el bono bus.
D'altra banda, Obrador alerta de la competència deslleial que pateix el sector. Assegura que, malgrat ser minoritària, entre un 10 i un 15 per cent d'aquests establiments no compleixen la normativa, la qual cosa provoca una distorsió del mercat i que es baixin preus. Només Palma té una regulació especial per als locutoris, ja que aspectes com els treballadors es troben sota la Llei de Comerç.
Tanmateix el representant dels locutoris indica que la majoria de la ciutadania no coneix l'activitat d'aquests establiments, sobre els quals hi ha «un poc de llegenda», però que en general només causen problemes «puntuals».
