
Sinimulan kahapon ng mga militanteng estudyante mula sa iba’t ibang unibersidad at kolehiyo sa Metro Manila ang ‘silent protest’ na ‘GMA must Go’ bilang bagong estratehiya para mapaalis sa puwesto si Pangulong Gloria Macapagal-Arroyo.
Ayon kay Rosalie Jimenez, tagapagsalita ng Be Not Afraid Movement, ipapakita nila sa sambayanan ang kanilang tahimik na panawagang palayasin sa Malacañang ang Pangulo sa pamamagitan ng pag-iikot sa mga paaralan at sa iba pang lugar sa Metro Manila.
Naniniwala ang grupo na sa pamamagitan nito ay maiiwasan na ang kaguluhan at marahas na bakbakan sa lansangan.
Kahapon ay pinaboran naman ng Philippine National Police (PNP) ang panukalang moratorium sa mga rallies na inilatag ng Commission on Human Rights (CHR) upang maiwasan ang marahas na dispersal sa mga rallyista gamit ang ‘calibrated preemptive response’ (CPR).
