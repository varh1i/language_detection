Кыргызстандын премер-министри Феликс Кулов өлкөдөгү туруктуулукту бузууга аракет жасалууда деп айтты. Ал эми Бишкектин ортосундагы аянтка чогулган жүздөгөн киши Ф. Куловдун кызматтан кетишин талап кылууда. 
Алар Бишкектин жанындагы Молдовановка түрмөсүнө барган кезде киши колдуу болгон депутат Тынычбек Акматбаевди өлүмүнө премер-министр күнөөлүү деп ырасташууда. 
Феликс Кулов кандайдыр бир топту тикелей айыптаган жок, бирок жалган маалымат таратуу күчөгөндүгүнө көңүл бурду. Парламенттин айрым мүчөлөрү дем алыш күнү парламенттин чукул жыйынын чакырууга үндөшүүдө. 
---*-*-*---
Парламент депутаты Т. Акматбаевдин түрмөдө атылып өлтүрүлгөн окуясынын артында саясий себептери жок экенин Кыргызстандын премьер-министри Ф. Кулов билдирген.
"Депутаттын өлтүрүлгөн фактысында саясий себеп жок" деп айтты премьер-министр Ф. Кулов парламент депутаттарынын алдында чыгып сүйлөп. Ал ошол эле учурда окуя боюнча өз билгенин баяндап жатып, депутаттын атып өлтүрүлүшүнө алып келген жагдай-себептер жөнүндө тыянак чыгаруу тергөө аяктагычакты эрте экенин билдирди. 
Кыргыз парламентинин депутаты Тынычбек Акматбаевди атып өлтүргөн Молдовановкадагы түрмөдө отурган Рустам Абдулин болуп чыкты. Ал укук коргоо органдарына кылмыштуу топтун башчысы, "двадцатка" деген каймана ат менен белгилүү. 
Бул жөнүндө бүгүн белгилүү болгон маалыматтарга таянып Жаза аткаруу башкармасынын басма сөз кызматы билдирди. 
Ал маалыматка караганда парламенттин коопсуздук комитетинин жетекчиси, депутат Тынычбек Акматбаев бул жакка түрмөдөгү ал жай менен таанышканы келген. Депутат менен кошо түрмөнүн ичинде бардыгы 12 адам кирген. Анын ичинде депутаттын жардамчылары, сакчылары жана парламенттин эксперттери болгон. 
Жолугушууну соңунда депутатты жана аны коштоп жүргөн адамдарын абактагы 200дөй адам курчап келип, аны баштап келген Рустам Абдулин адегенде эле депутатты атып өлтүргөн.
"Абдулин депутатты өлтүрүүнү аткарган жана уюштурган кылмыштуу топтун башчысы, "Двадцатка" деген каймана ат менен белгилүү. Болжомдо жасалма пистолеттен ок чыгарган. Биринчи эле ок атуу менен депутатты өлтүргөн. Андан кийин депутатты коштоп жүргөндөрдү көздөй ок чыгарган. Атылган ок башына тийип депутаттын жардамчысы Х. Алымкулов жана парламенттин эксперти Т. Оморов набыт болгон",- деди жазаларды аткаруу башкармасынын маалымат катчысы Сергей Сидоров.
Кандуу кагылышты токтотуу аракетин жасаган Жаза аткаруу мекемесинин башчысы Икматулла Полотов башына ок тийип жыгылган. Аны жыгылгандан кийин да оор металл куралдар менен уруп сабап, жарадар кылышкан. Полотов оор абалда ооруканага жеткирилип, азыр анын өмүрү үчүн дарыгерлер күрөшүүдө. 
Түрмөдөгү атышуудан депутаттын жардамчысы Н. Сыдыков көкүрөгүнө ок тийип жарадар болгон. Ошондой эле адистешкен прокуратуранын кызматкери З. Калилов да денесине оор жаракат алган.
Атышуу башталганда депутаттын сакчыларынын бири качып чыгып, автомашинадан винчестер мылтык алып келип, түрмөдөгүлөргө карай ок чыгарган. Муну премьер-министр Кулов парламентте сүйлөгөн сөзүндө айта кетти.
Депутат түрмөдөгүлөрдүн колуна түшкөндө аны барымтадан бошотуу үчүн сүйлөшүүлөрдү жүргүзүүгө премьер-министр Ф. Кулов өзү келген. Бирок, ал келгенде кеч болуп калган экен.
" № 31 түзөтүү колониясындагылар депутатты жана аны коштогон адамдарды барымтага алды деген кабар жетер замат колонияга премьер министр Ф. Кулов өзү келди. Бирок, ал келген маалда мамлекеттик бийлик жана атуулдук тармактын өкүлдөрүнүн өмүрүн кыйган кандуу кылмыш бүтүп калган болчу. Премьер- министрдин катуу сүйлөшүүлөрүнүн натыйжасында гана өлгөн адамдардын денелери жана жапа чеккендер чыгарылып берилди, - деди Сергей Сидоров.
Азыркы учурда Жазаларды аткаруу мекемесине караштуу аскер күчтөрү тарабынан Молдовановкадагы жана башка жактагы түрмөлөр күчөтүлгөн кайтарууга алынды. Бул мекеменин өкулдөрүнүн айтымында түрмөлөрдө кырдаал чыналып турат, бирок көзөмөлдөн чыккан жок. Түрмөлөрдө кызмат кылгандар бүтүн коопсуз жайга чыгарылган. 
Бир катар байкоочулар депутатты анын өзү же туугандары менен касташкан адамдар атайы уюштуруп өлтүрүшү мүмкүндүгүн белгилешүүдө. Анткени, депутаттын бир тууганы кылмыштуу чөйрөлөр менен чатакташып жүргөнү жергиликтүү маалымат булактарында көп айтылып келген.
