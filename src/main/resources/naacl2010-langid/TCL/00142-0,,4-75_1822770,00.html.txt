
JOHANNESBURG. - Die sanger Janita Claassen het net ure voor haar dood gisteroggend gevra dat sy met morfien verdoof word "omdat ek nie meer kan baklei nie".
"Sy het vir my gesê sy is moeg en kán nie meer nie. Ons het aan haar versoek voldoen en sy het enkele ure later stil uit die lewe weggeglip," het haar man, Nic, gisteroggend gesê.
Vrydag reeds het sy haar laaste SMS gestuur: aan die sanger Manuel Escorcio, haar sangmaat van 20 jaar wat saam met haar die groot treffer "Feestyd se wysie" gesing het.
"Ek het Vrydag die SMS van haar gekry: 'My maatjie, jy moet kom, ek wil goodbye sê," het 'n hoorbaar aangedane Escorcio gister gesê. Hy is Saterdag na haar toe in die Sungardens-hospies, waarheen sy verlede week uit die Wilgers-hospitaal oorgeplaas is.
"Ek het haar toe gegroet. Sy het vir my gesê sy het groot vrede en dat daar niemand op aarde is wat sy nie vergeef het vir iets verkeerds wat haar aangedoen is nie. 'Ek is gereed', het sy gesê."
Hy is Sondagnag 23:00 weer na die hospies, maar Claassen was toe reeds in 'n koma. Hy was die laaste sanger wat haar besoek het.
Claassen, wat duisende mense oor die land heen oor die jare met treffers soos "Rolbos" en "Meisiekind" bekoor het, het in die vroeë oggendure haar stryd van 10 jaar teen kanker verloor.
Claassen, by wie timoomkanker 10 jaar gelede gediagnoseer is, het oor die jare heen 'n verbete stryd geveg. Die kanker het sedert verlede jaar haar longkapasiteit drasties verminder.
Sy het in Mei haar 58ste verjaardag gevier en het op dié dag ook haar heel laaste openbare verskyning op die verhoog gemaak toe sy met 'n spesiale konsert in Centurion verras is. 
Claassen het gesterf voordat haar lewensdroom - om 'n boek oor haar lewe gedruk te sien - bewaarheid kon word. Dié boek verskyn eersdaags. Daar word ook binnekort 'n CD van haar uitgereik met al haar treffers op. Dit sal haar 18de CD wees.
Volgens haar man word 'n gedenkdiens Vrydagoggend om 10:00 in die NG kerk Dooringkloof in Centurion gehou, waarna sy vrou veras sal word. "Haar as sal in die gedenkmuur by die Voortrekkermonument geplaas word."
Sy laat ook 'n seun, Danie (26), 'n dogter, Hannelie (33), en tweeling-kleinkinders agter. Sy was die tante van Janie du Plessis, gewese TV-aanbieder, wat self 'n stryd teen kanker gestry het. 
Bestel Janita Claassen se CDs, Wilde Aalwyn en Die Heer is my Herder.
