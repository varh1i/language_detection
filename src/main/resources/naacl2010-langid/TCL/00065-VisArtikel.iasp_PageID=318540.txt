For tredje nat i træk har en nordøstlig forstad til Paris været præget af optøjer og sammenstød mellem flokke af unge mennesker og politiet.
Natten til søndag kastede utilfredse unge sten og flasker efter politiet og satte ild til mindst 20 biler. Ingen kom til skade ved urolighederne, men 15 personer blev anholdt.
Politiet mener, at situationen i Clichy-sous-Bois er ved at stilne af, men myndighederne er stadig på vagt.
De natlige optøjer i Clichy-sous-Bois har stået på siden torsdag, hvor to teenagere på flugt fra politiet omkom, da de klatrede over et hegn til en relæstation og landede på transformatoren. 
Hundredvis af mennesker deltog i lørdagens fredelige mindemarch for de to døde drenge, der er blevet identificeret af de franske medier som 15-årige Banou og 17-årige Ziad, begge med afrikansk baggrund.
