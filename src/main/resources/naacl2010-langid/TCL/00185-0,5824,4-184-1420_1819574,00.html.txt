
DIE vrees vooraf is altyd erger as die pyn, dink jy terwyl jy in die Chinese kliniek soos 'n speldekussing lê. Darem nie onder naaldwerknaalde nie, maar wel akupunktuurnaalde wat in jou ingedryf word op die maat van sangerige Chinese musiek.
Going nowhere-musiek, het 'n medepasiënt eendag droog opgemerk. As ons Chinees was, was dit natuurlik going very much somewhere-musiek.
Hoe ook, in dié hol uur van naalde en going nowhere-musiek is daar g'n siel om jou hand te hou nie. Oor jy nie Mandaryns kan praat nie en die Chinese dokter beswaarlik Engels (stel jou voor jy dring aan op Afrikaanse naald-bediening!), kan jy nie eens oor koeitjies en kalfies gesels om jou aandag af te lei nie. Self-gesels is dus al opsie. 
Voorafvrees, sê jy vir jouself, is altyd erger as wat jy vrees. Byvoorbeeld, is dié naalde werklik so erg as wat jy jou taks voor 'n afspraak verbeel?
Nee, dis erger. Vandag is dit wraggies erger. 
Die dokter se vingers druk kruis en dwars oor jou lyf. As dit nie blerrie seer is waar hy druk nie, stel hy nie belang nie. Hy druk dus ál nader, ál harder, aan sy doel. Nes hy sy drukpunt geïdentifiseer het, gee hy skiet. Dankie tog. Life is a breeze. Vir 'n sekonde. Want hier kom dit. Tien, twintig, een-en-twintig, twee-en . . . naalde na gelang van duisend onverstaanbare Oosterse redes. 
En weer probeer jou kop jou hart uitoorlê: dink net hoe seer sou dit wees as jy in 2 500 v.C. in Binne-Mongolië gewoon het, want toe was die naalde van klip, let wel, en dus ietwat vetter as die superslank, vlekvryestaalsussies wat nou soos bisarre Kersversierings in jou sit. Dié gedagte is 'n goeie roep, want vir 'n oomblik bring die blote vergelyking soveel verligting jy kan jou amper verbeel jy lê op Clifton-strand met niks minder nie as 'n lastige sandvliegie of twee wat oor jou wei. 
Agter sy raamlose bril is die jong dokter se oë gefokus. Elke vierkante millimeter van jou wat hy dek, is van belang. Iewers, net onder die oppervlak, wag die openbaring. Hy is die man met 'n metaalverklikker van 'n ander aard. 
Sies, ander mense werk, dink jy, terwyl jy lekker hier in die middel van 'n weekoggend langs 'n verwarmer going nowhere-musiek lê en luister. Maar dié gedagte vervoer jou skaars. Jy moet harder, of interessanter, self-talk. Oukei. Jy roep dus die dokter se pa voor oë: ook akupunkturis, tai tji-meester en legendarise geneesheer, op die oomblik in Taiwan vir 'n welverdiende ruskans. Jy glo hom soos evangelie. Hy sê graag: "Pyn is transformasie."
Hel, het ek dan nie al genoeg getransformeer nie, neul 'n binnestemmetjie in die rigting van die hemelruim. 
Nee, skat, jammer, nog nie, antwoord die hemelruim. 
Transformasie. Lekker voddig soos die afdrooglappe wat eintlik al as skroplappe moes aftree. 'n Paar jaar gelede, toe dié woord soos the belle of the ball in die destydse politieke landskap begin wals, sit jy by vriende se troue onder akkerbome en lees al die aanhaalbare aanhalings op die troubrosjure (of wat mens ook al die blaadjie noem wat verliefdes in soveel verliefde drif bedink). Die huwelik gaan nie oor geluk nie, maar oor transformasie. "And when the transformation is realised, it is a magnificent experience." Aldus die wyle mitoloog Joseph Campbell. 
In jou sak langs die Chinese bed - die twee uur is nog ver van verby - lê die jongste Booker-wenner. The Sea van die Ierse skrywer John Banville. Hierin dink die verteller, Max Morden: "My life is changed forever. But then, at what moment, of all our moments, is life not utterly, utterly changed, until the final, most momentous change of all?" 
By dieselfde troue onder die bome lees iemand uit Rumi, 13de-eeuse Persiese digter: "In the slaughterhouse of love they kill only the best, none of the weak or deformed. Don't run away from this dying. Whoever is not killed for love is dead meat." 
So waar as die naalde in jou niere. In die abattoir van die liefde - mens, taal, god, gebod of wat ook al uitdraf in jou hemel of op jou aarde - word jy waaragtig geslag. Smerig en seer. Keer op keer. Muterende, metamorfoserende jy. 
Kaapstad
19 Oktober 2005
