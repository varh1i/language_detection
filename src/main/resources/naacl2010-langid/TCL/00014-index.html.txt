BANGKOK: Ahli politik terkemuka Thailand menyeru kerajaan negara itu mengisytiharkan perang ke atas laman lucah dalam Internet dan komik pornografi yang dijual di luar sekolah, lapor akhbar Bangkok Post semalam. Veerasak Kowsurat, pengerusi jawatankuasa Dewan mengenai wanita, kanak-kanak dan warga tua, berkata kerajaan perlu memperluaskan rangkaian bagi memerangi penyebaran bahan lucah yang juga mudah diakses oleh kanak-kanak. Beliau berkata penggunaan terbaru saluran media, terutama laman Internet bawah tanah, dengan kandungan bahan yang menggalakkan serangan seks, begitu membimbangkan. Penyelidikan di Amerika Syarikat mendapati 10,000 laman web baru didaftar di seluruh dunia setiap hari, katanya. Dua pertiga daripadanya dikaitkan dengan perdagangan seks. – Agensi Veerasak berkata keganasan seks dipasarkan secara online, dengan memaparkan gambar perlakuan seks ganas yang menjijikkan seperti rogol. Kadangkala sesetengah mangsa adalah golongan kurang upaya, katanya. Komik Jepun pula mempromosikan rogol dan keganasan seks yang diterjemahkan dalam bahasa Thailand dan dijual dengan murah kepada kanak-kanak, kata Veerasak. Komik kartun terjemahan terbabit sering dianggap tidak bahaya oleh ibu bapa. Katanya komik berkenaan dijual dengan harga kira-kira 35 baht senaskah di luar pusat tadika atau sekolah rendah. Di dalamnya dilukis gambar murid sekolah rendah merogol rakan perempuan yang sekelas dengan mereka. “Ia adalah gejala yang mesti kita hapuskan. Bahan lucah itu sebenarnya meracuni fikiran. Jika kita tidak dapat membasminya, tidak perlu kita bercakap mengenai perang dalam bidang lain,” kata timbalan presiden Parti Chart Thai. _ Agensi 
