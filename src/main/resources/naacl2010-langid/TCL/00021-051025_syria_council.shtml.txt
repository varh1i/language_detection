लेबनान के पूर्व प्रधानमंत्री रफ़ीक हरीरी की हत्या के मामले में संयुक्त राष्ट्र की जाँच रिपोर्ट पर विचार करने के लिए सुरक्षा परिषद की मंगलवार को बैठक हो रही है.
उधर अमरीका के राष्ट्रपति जॉर्ज बुश ने कहा है कि वह सीरिया मुद्दे का कूटनीतिक हल निकालने के लिए प्रयास कर रहे हैं.
सुरक्षा परिषद के सदस्य रफ़ीक हरीरी की हत्या की जाँच करने वाले संयुक्त राष्ट्र प्रतिनिधिध देतलेव मेहलिस से सीधे सवाल-जवाब करेंगे.
ग़ौरतलब है कि इस रिपोर्ट में लेबनान और सीरिया के वरिष्ठ ख़ुफ़िया अधिकारियों का हाथ होने की तरफ़ संकेत किए गए हैं.
अमरीका, फ्रांस और ब्रिटेन और परिषद के अन्य सदस्य कोई ऐसा प्रस्ताव लाने पर विचार कर रहे हैं जिसमें सीरिया से जाँच जारी रखने में पूरे सहयोग का आहवान किया जा सके.
सीरिया का कहना है कि वह पहले से ही सहयोग कर रहा है और जाँच रिपोर्ट में जो भी आरोप लगाए गए हैं वे राजनीति से प्रेरित हैं.
ग़ौरतलब है फ़रवरी 2005 में लेबनान की राजधानी बेरूत में हुए एक बम धमाके में रफ़ीक हरीरी की मौत हो गई थी.
रफ़ीक हरीरी की हत्या के बाद लेबनान में राजनीतिक तूफ़ान आ गया था और सीरिया विरोधी लहर शुरू हो गई थी जिसके बाद अंतरराष्ट्रीय दबाव के बीच सीरिया को लेबनान से अपने सैनिक हटाने पड़े थे.
बुश की कोशिश
जॉर्ज बुश ने एक अरबी टेलीविज़न चैनल को दिए इंटरव्यू में कहा है कि उन्हें उम्मीद है कि सीरिया रफ़ीक हरीरी की हत्या की जाँच में सहयोग करेगा.
बुश ने कहा कि सीरिया के ख़िलाफ़ सैन्य कार्रवाई "बिल्कुल अंतिम विकल्प" है.
बीबीसी संवाददाता रोजर हार्डी का हना है कि बुश प्रशासन रफ़ीक हरीरी की हत्या की जाँच रिपोर्ट अमरीका को एक ऐसे अरब देश पर दबाव बनाने के लिए उपयुक्त मौक़ा मुहैया कराती है जिसके साथ अमरीका के तनावपूर्ण संबंध रहे हैं.
अमरीका सीरिया पर आरोप लगाता है कि वही इराक़ में अशांति के लिए ज़िम्मेदार है और ऐसे संगठनों को समर्थन दे रहा है जिसे अमरीका 'आतंकवादी' समझता है.
अमरीका कहता है कि सीरिया अपने पड़ोसी देश लेबनान के अंदरूनी मामलों में भी दख़लअंदाज़ी करता रहा है.
लेकिन अमरीका के नीति निर्माता इस मामले में चौकसी बरतने के दो कारण देखते हैं, पहली ये कि वे इस मुद्दे पर मज़बूत अंतरराष्ट्रीय सहमति बनाना चाहते हैं.
ऐसे में यह ख़ासा महत्वपूर्ण है कि फ्रांस सीरिया के मुद्दे पर अमरीका के साथ नज़र आ रहा है, अलबत्ता वह इराक़ मुद्दे पर अमरीका से प्रबल रूप से असहमत रहा है.
दूसरी बात ये कि अमरीका सीरिया पर दबाव बनाकर यह बताना चाहता है कि वह वहाँ के शासकों के बर्ताव में बदलाव चाहता है न कि वहाँ सत्ता परिवर्तन. 
ऐसे हालात में ऐसी पूरी संभावना है कि सीरिया मुद्दे पर कोई उदार प्रस्ताव पारित किया जाए.
