
ผู้สื่อข่าวรายงานเมื่อวานนี้ ( 26 ต.ค. ) ว่า เมื่อคืนที่ผ่านมายังคงมีฝนตกลงมา อย่างต่อเนื่อง ส่งผลให้น้ำป่าจากเทือกเขา ตะนาวศรีไหลท่วม ต.หนองไผ่ อ.ด่านมะขามเตี้ย จ.กาญจนบุรี ทำให้น้ำมีปริมาณเพิ่มสูงขึ้น บางจุดมีน้ำสูงเกือบ 2 เมตร นอกจากนี้ยังทะลัก เข้าสู่เขตเทศบาลตำบลด่านมะขามเตี้ย ทางราชการต้องประสานขอกำลัง จากเจ้าหน้าที่อาสาสมัครมูลนิธิต่างๆ รวม 50 คน พร้อมเรือท้องแบนจำนวน 20 ลำ ออกไปช่วยเหลืออพยพผู้คน และขนย้ายข้าวของหนีน้ำกันตลอดทั้งคืน 
ต่อมาช่วงเช้าวันเดียวกัน นายพิพัฒน์ สังขะฤกษ์ นายอำเภอด่านมะขามเตี้ย ได้นำเจ้าหน้าที่ออกสำรวจความเสียหาย พร้อมทั้งนำสิ่งของเครื่องใช้และยารักษาโรคไปแจกจ่ายชาวบ้านในพื้นที่ ต.หนองไผ่ และเขตเทศบาลตำบลด่านมะขามเตี้ย เบื้องต้นพบว่ามีบ้านเรือนจมน้ำไม่น้อยกว่า 600 หลังคาเรือน พื้นที่เกษตรเสียหายนับหมื่นไร่ ถนนสายด่านมะขามเตี้ย-ท่ามะกา มีน้ำท่วมสูง รถเล็กไม่สามารถวิ่งผ่านได้ ทั้งนี้ นายพิพัฒน์เปิดเผยว่า ขณะนี้ยังไม่ได้รับรายงานผู้เสียชีวิตหรือสูญหาย เนื่องจากชาวบ้านที่นี่รู้ว่าน้ำจะท่วมทุกปี ทำให้สามารถอพยพขนข้าวของได้ทัน 
ด้าน นายสันติ จันทร์เพ็ญ นายกเทศมนตรีเทศบาลตำบลด่านมะขามเตี้ย 1 ในผู้ประสบอุทกภัย กล่าวว่า ขณะนี้ชาวบ้านเดือดร้อนอย่างหนัก เนื่องจากส่วนใหญ่ ประกอบอาชีพเกษตรกรรม ตอนนี้ได้รับความเสียหายแล้วไม่ต่ำกว่า 2 หมื่นไร่ หลายปีที่ผ่านมา อ.ด่านมะขามเตี้ย มีน้ำท่วมทุกปี สาเหตุเพราะไม่มีเขื่อนกั้นน้ำ ลำพังงบประมาณ อบต.หนองไผ่ และเทศบาลตำบลด่านมะขามเตี้ยเองไม่พอที่จะสร้าง อยากฝากรัฐบาลให้ความช่วยเหลือจัดงบมาสร้างเขื่อนกั้นน้ำจะได้ค่อยๆปล่อยน้ำออกมา ความเสียหายก็จะเกิดน้อยมาก ส่วนคลองภาชีก็ควรจัดงบขุดลอกเพื่อให้น้ำระบายได้สะดวก 
ที่ จ.ราชบุรี ล่าสุดน้ำจากกิ่ง อ.บ้านคา ที่ไหลผ่านลำน้ำภาชีทะลักเข้าท่วมพื้นที่ อ.ปากท่อ และพื้นที่หมู่ 6, 12, 13 ต.คูบัว อ.เมืองราชบุรี และหมู่ 1 ต.เกาะศาลพระ อ.วัดเพลง ทาง อบต.คูบัว กับ อบต.เกาะศาลพระ ที่มีพื้นที่ติดต่อกันได้ร่วมกันนำรถแบ็กโฮ ขุดลอกคลองสาธารณะเพื่อให้น้ำไหลได้สะดวกขึ้น ทั้งนี้ นายวงศ์ศักดิ์ สวัสดิ์พาณิชย์ ผวจ.ราชบุรี ได้เรียกหน่วยงานที่เกี่ยวข้องเข้าประชุมเพื่อแก้ไขปัญหาน้ำท่วมอย่างเร่งด่วน ขณะเดียวกัน นายโชดก วีรธรรม พูลสวัสดิ์ เลขาธิการมูลนิธิราชประชานุเคราะห์ ในพระบรมราชูปถัมภ์ ได้นำ สิ่งของพระราชทานไปแจกจ่ายให้กับประชาชนผู้ประสบอุทกภัยที่วัดสว่างอารมณ์ ต.วังมะนาว อ.ปากท่อ จ.ราชบุรี จำนวน 7 หมู่บ้านใน 3 ตำบล รวม 1,500 หลังคาเรือน 
ต่อมาในช่วงบ่าย นายสรอรรถ กลิ่นประทุม รมว. กระทรวงเทคโนโลยีสารสนเทศและการสื่อสาร พร้อมคณะนำถุงยังชีพจำนวน 180 ชุด ไปมอบให้ชาวบ้านหมู่ 1, 4, 9 ต.แก้มอ้น อ.จอมบึง จ.ราชบุรี ที่ได้รับความเดือดร้อนจากน้ำท่วม หลังน้ำป่าเทือกเขาตะนาวศรี อ.สวนผึ้ง ไหลลงแม่น้ำภาชีและทะลักเข้าท่วมไร่นาเป็นบริเวณกว้างในหลายหมู่บ้าน บางพื้นที่น้ำจมมิดหลังคาบ้าน จากนั้นนายสรอรรถได้เดินทางต่อไปในพื้นที่หมู่ 5 บ้านถ้ำหิน ต.สวนผึ้ง อ.สวนผึ้ง ที่มีน้ำท่วมสูงเช่นกัน 
ด้าน สำนักงานป้องกันและบรรเทาสาธารณภัย จ.ราชบุรี ได้สรุปความเสียหายจากอุทกภัย ประกอบด้วย อ.เมืองราชบุรี 10 ตำบล พื้นที่การเกษตรเสียหาย 350 ไร่ ผู้ประสบภัย 666 ครัวเรือน ถนนเสียหาย 5 สาย สะพาน 1 แห่ง อ.ปากท่อ 5 ตำบล พื้นที่การเกษตร เสียหาย 6,071 ไร่ มีผู้ประสบภัย 1,620 ครัวเรือน อ.โพธาราม 3 ตำบล อ.สวนผึ้ง 2 ตำบล ถนนเสียหาย 2 สาย สะพาน 1 แห่ง อ.จอมบึง 4 ตำบล มีผู้ประสบภัย 125 ครัวเรือน และกิ่ง อ.บ้านคา 3 ตำบล พื้นที่การเกษตรเสียหาย 500 ไร่ ผู้ประสบภัย 1 ครัวเรือน ถนนเสียหาย 113 สาย ส่วนมูลค่าความเสียหายยังไม่สามารถประเมินค่าได้ 
ส่วนที่ จ.ชลบุรี ผู้สื่อข่าวรายงานว่า ตั้งแต่เวลา 14.00 น. ฝนได้ตกลงมาอย่างหนักติดต่อกันนานกว่า 4 ชั่วโมง ในเขตพื้นที่เมืองพัทยา อ.บางละมุง ทำให้น้ำระบายออกไม่ทันท่วมถนนหลายสาย โดยเฉพาะสี่แยกไฟแดงสุขุมวิทพัทยาใต้ ถนนสายสุขุมวิททั้งฝั่งขาเข้าขาออก หมู่ 10 ต.หนองปรือ มีน้ำท่วมสูงประมาณ 1 เมตร เป็นระยะทางยาวกว่า 500 เมตร รถไม่สามารถแล่นผ่านได้ การจราจรในช่วงเย็นที่มีรถมากอยู่แล้วยิ่งติดขัดกันยาวเหยียด ส่วนถนนอีกหลายสาย เช่น ถนนพัทยาเหนือสายสาม ถนนพัทยาใต้ ถนนเลียบชายหาดพัทยา ถนนซอยเขาตาโล และถนนซอยเพชรตระกูล ก็ถูกน้ำท่วมสูงเช่นกัน 
ขณะที่ นายศิวะ ศิริเสาวลักษณ์ รอง ผวจ.ประจวบคีรีขันธ์ เปิดเผยว่า สถานการณ์น้ำท่วมใน จ.ประจวบฯเข้าสู่ภาวะปกติแล้วเหลือเพียง กิ่ง อ.สามร้อยยอด ที่ยังท่วมที่ลุ่มอยู่ สำหรับความเสียหาย อ.หัวหิน มีพื้นที่ ถูกน้ำท่วม 4 ตำบล 47 หมู่บ้าน ชาวบ้านประสบภัย 1,200 ครอบครัว พื้นที่การเกษตรเสียหาย 2,500 ไร่ สะพานเสียหาย 4 แห่ง ถนนชำรุด 16 สาย อ.ปราณบุรี มี 4 ตำบล 17 หมู่บ้าน บ่อกุ้งบ่อปลาเสียหาย 127 บ่อ กิ่ง อ.สามร้อยยอด นาข้าวเสียหาย 800 ไร่ บ่อปลาบ่อกุ้ง 80 บ่อ ถนนเสียหาย 57 สาย อ.กุยบุรี นาข้าวเสียหาย 1,170 ไร่ สวน 4,953 ไร่ และ อ.บางสะพาน มีพื้นที่ประสบภัย 5 ตำบล 15 หมู่บ้าน ถนนเสียหาย 25 สาย และนาข้าว 500 ไร่ 
ด้าน นายอนุชา โมกขะเวส อธิบดีกรมป้องกันและบรรเทาสาธารณภัย กล่าวว่า จากฝนที่ตกหนักช่วงที่ผ่านมาทำให้น้ำในเขื่อนเพชร จ.เพชรบุรี มีปริมาณมากขึ้น และมีแนวโน้มว่าต้องระบายน้ำออกจนอาจทำให้ อ.ท่ายาง อ.บ้านลาด อ.เมืองเพชรบุรี และ อ.บ้านแหลม มีน้ำล้นตลิ่งในพื้นที่ลุ่ม ขณะเดียวกัน ช่วงระหว่างวันที่ 28-30 ต.ค. หย่อมความกดอากาศต่ำกำลังแรงจะเคลื่อนผ่านประเทศฟิลิปปินส์ ลงสู่ทะเลจีนใต้ตอนล่างและจะทวีความรุนแรงขึ้นเข้าใกล้ฝั่งปลายแหลมญวน ขอให้ ประชาชนใน จ.ราชบุรี และภาคใต้ โดยเฉพาะ จ.เพชรบุรี และประจวบคีรีขันธ์ ระมัดระวัง เนื่องจากอาจมีฝนตกหนาแน่น น้ำท่วมฉับพลันและน้ำป่าไหลหลากได้ 
ที่ทำเนียบรัฐบาล เมื่อเวลา 10.00 น. วันเดียวกัน พล.อ.อ.คงศักดิ์ วันทนา รมว.มหาดไทย ให้สัมภาษณ์ถึงสถานการณ์น้ำท่วมว่า ในวันที่ 27 ต.ค. จะเดินทางไปตรวจดูการช่วยเหลือทั้งหมดที่ทางจังหวัดทำไป ขณะนี้ทราบว่าที่ จ.ชุมพร อ.หัวหิน จ.ประจวบฯ น้ำแห้งแล้วจะมีที่หนักสุดคือที่ จ.ราชบุรี เพราะมีน้ำป่าไหลบ่าลงมา ทั้งนี้ เราได้แจ้งเตือนตลอดเวลาและเตรียมความพร้อมอย่างเต็มที่ ในการรับมือพายุต่างๆที่จะเข้ามาทั้งหมด แต่บางทีก็อยู่ที่โชคช่วยด้วย อย่างไรก็ตาม พื้นที่ทางภาคใต้ส่วนใหญ่จะเกิดขึ้นเร็วและหายไปเร็ว
