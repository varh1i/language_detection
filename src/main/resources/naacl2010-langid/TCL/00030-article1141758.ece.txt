
 
Arbeids- og sosialminister Bjarne Håkon Hanssen forvalter det departementet som har det største budsjettet. Når det gjelder seg selv har han fått stadig mindre å holde i drift, han har gått ned 20 kilo de siste to årene. Dette bildet ble tatt til et intervju før han skulle løpe Oslo Maraton søndag 2. oktober.
FOTO: THORE-ERIK THORESEN
Det er forskjell på folk. Og det er forskjell på statsråder: Penger og ansvar tårner seg opp hos arbeids- og sosialminister Bjarne Håkon Hanssen. Den tidligere landbruksministeren, "pølse-Hanssen" blant venner, er blitt asyl-Hanssen, pensjons-Hanssen, arbeids-Hanssen, integrerings-Hanssen, same-Hanssen og fattigdoms-Hanssen. 
Til sammenligning fratas Barne- og familiedepartementet ansvaret for barnehagene fra nyttår, og endrer navn til Likestillings- og forbrukerdepartementet. Men statsråden i departementet, Karita Bekkemellem, sa til Aftenposten lørdag at også ordet "barn" skal være med i det nye departementsnavnet. Det kan ligge revirkamp i slike utsagn.
Mer ansvar. 
Trolig visste nordtrønderen Hanssen på et tidlig stadium at han var aktuell som arbeids- og sosialminister, og at han, i tillegg til pensjonsspørsmål, arbeidsmarkedet og sosialsaker, få ansvaret for hele asyl- og integreringspolitikken, som de siste årene har sortert under Kommunal- og regionaldepartementet. Med på lasset følger et hundretall saksbehandlere, ekstra budsjettposter til en verdi av 5,5 milliarder kroner, samt egne livvakter.
- Formelt fikk jeg vite om dette da jeg ble spurt av Stoltenberg om å bli statsråd, sier Hanssen.
I sum får Hanssen ansvaret for et budsjett på ca. 227 milliarder kroner. Det er omtrent en tredjedel av det samlede stats- og trygdebudsjettet, dersom utgiftene til petroleumsvirksomheten holdes utenfor.
Naturlig ansvar. 
Han er sterkt uenig med dem som har hevdet at den ny departements-plasseringen er unaturlig: - Mange tenker først og fremst asylproblematikk med dette feltet. Men ni av ti som får bli i Norge er ren immigrasjon - arbeidsinnvandring og familiegjenforening. Jeg ser det som svært naturlig at arbeidsministeren har ansvaret for dette, sier han, og tror ikke han får for stor arbeidspress: - Det blir krevende, men svært spennende. Jeg ser mange muligheter, sier Hanssen. 
Asyl- og integreringspolitikken la beslag på halvparten Erna Solbergs tid som kommunalminister, bekrefter Høyre-lederen overfor Aftenposten. Et flertall av pressehenvendelsene til departementet dreide seg også om disse sakene. Sp.-leder Åslaug Haga hadde ikke noe ønske om å arve dem. På tampen av forhandlingene ble det besluttet at integreringspolitikken skulle løftes ut av Kommunal- og regionaldepartementet til et Ap.-styrt departement. 
En lettelse. 
Men til hvilket? Enkelte tips gikk i retning av Karita Bekkemellems familiedepartement, som ville miste oppgaver og penger idet ansvaret for barnehagepolitikken ble overført til Øystein Djupedals utdanningsdepartement. Men slik gikk det altså ikke. Eneste arbeidsmessige lettelse for Bjarne Håkon Hanssen, er at alkohol- og narkotika-seksjonen i Arbeids- og sosialdepartementet skal overføres til Sylvia Brustads helsedepartement.
Tre av seks fagavdelinger i Kommunal- og regionaldepartementet - innvandringsavdelingen, integrerings- og mangfoldsavdelingen og same- og minoritetspolitisk avdeling - står på flyttefot til Arbeids- og sosialdepartementet. Tilsammen dreier det seg om ca. hundre av departementets 265 medarbeidere. Samtidig øker tallet på ansatte i Hanssens departement fra snaue 200 til ca. 300.
På Stortinget er arbeids- og sosialkomiteen, under ledelse av SVs Karin Andersen, ikke beredt til å gå inn i arbeidet med asyl- og integreringssaker. De blir liggende i kommunalkomiteen, for å sikre en jevn arbeidsbelastning på komiteene, opplyser Andersen. 
