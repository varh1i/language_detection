
Bumulaga kahapon ang pinakamalaking rally na naorganisa ng anti-GMA forces sa panulukan ng Claro M. Recto Ave. at Morayta dahilan upang doblehin ang puwersa ng itinalagang mga pulis na sinuportahan ng mga trak ng bumbero habang nakaantabay ang mga armas na pantira ng teargas kung sakaling sumiklab ang karahasan.
Iba’t ibang grupo ng mga militanteng manggagawa, mangingisda, magsasaka, estudyante, kababaihan, urban poor at transport groups na ang karamihan ay nakabase sa Metro Manila ang nakilahok sa naturang anti-GMA rally na lalong pinalobo ng pagsanib dito ng mga militanteng grupong nagmartsa mula pa sa Southern Tagalog.
Nagbabala ang grupong Pamalakaya na ‘patikim’ o sampol pa lamang ang malaking rally na ito at masusundan pa ito ng mas malalaki pang rallies kung patuloy na magmamatigas sa pagkapit sa kanyang puwesto si Pangulong Gloria Macapagal-Arroyo.
Kabilang din sa ipinoprotesta, maliban sa giit na pagbaba ng Pangulo, ay ang expanded value added tax (EVAT), mataas na presyo ng langis at singil sa kuryente at tubig, kawalan ng aksyon sa hirit na umento sa sahod at mga mapanikil na executive orders (EOs) na anyo umano ng ‘creeping martial law’.
Makaraan ang ilang ulit na pagbabanggaan kahapon ng mga rallyista na nagtangkang lumusot papasok ng Mendiola Bridge (ngayo’y Don Chino Roces Bridge) at ng nakabarikadang pulis na shield lang ang hawak, walang batuta at baril, ayon sa kanilang ground commander, mapayapa ring kumalas sa kanilang hanay ang mga demonstrador simula alas-kuwatro ng hapon.
Anim na pulis at dalawang rallyista ang iniulat na nasugatan sa naganap na gitgitan, tulakan, paluan at batuhan. Karamihan sa mga pulis ay nasugatan sa paghambalos at panunusok ng mga rallyista ng hawak na mga kahoy na kinakabitan ng flags at banners ng mga protesters.
Dalawang oras makaraang mabuwag ang rally, dakong alas-sais ng gabi, ay personal na binati at pinapurihan ni Arroyo ang anim na sugatang pulis sa barikada sa labas ng Malacañang.
Bago pa uminit ang rally sa Morayta ay tumulak na pa-Pampanga ang Pangulo sa katanghalian kahapon para pasinayaan ang paglulunsad ng 1st Seafood Market Link sa Clarkfield, Pampanga.
Ngayong gabi ay isa pang malaking pagtitipon ang idaraos sa Plaza Miranda, Quiapo, Manila sa anyo ng isang ‘protest concert’.
Samantala, pumalag na ang mga administrador ng mga unibersidad at kolehiyo sa University Belt na palagian na lamang naaapektuhan ng mga rallies.
Naobligang magkansela ng klase kahapon ang mga paaralan sa buong University Belt nang magsimulang lumobo ang bilang ng mga rallyista sa 2,000.
