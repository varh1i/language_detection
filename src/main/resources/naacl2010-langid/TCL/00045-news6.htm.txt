
 
Patuloy na nawawalan ng gana ang mga Filipino sa pamumuno ni Pangulong Gloria Macapagal-Arroyo kung saan sa 3rd quarter survey na isinagawa ng independent think-tank group na IBON Foundation ay nakakuha ito ng -74.7% performance rating.
Base sa resulta ng survey sa may 1,366 respondents na ininterbyu, lumilitaw na kabuuang 83.1% ang nagbigay kay Pangulong Arroyo ng unsatisfactory rating na mas mataas pa kumpara sa 77.4% na naitala noong second quarter ng taong 2005.
Ang naturang survey ay ginawa sa buong bansa sa pagitan ng Setyembre 26 hanggang Oktubre 7 na may margin of error na plus or minus three percent.
Sa nasabi ring survey, lumilitaw na bumaba rin ang bilang ng mga nagbigay ng satisfactory rating sa Pangulo na naitala na lamang sa 8.4% mula sa dating 14.9% noong 2nd quarter.
Pitumpu’t walong porsyento (78%) ng mga respondents sa Central Visayas ang nagsabing dismayado sila sa performance ni Pangulong Arroyo samantala 56% naman ang nagbigay rito ng bagsak na marka na 68.7%, at 41% naman ang nagbigay ng passing grade na 78.4%.
Bukod sa bagsak na performance rating ay bagsak na marka rin ang nakuha ni Pangulong Arroyo sa aspeto ng pamamalakad sa economy, job/livelihood creation, peace and order, peace talks, combating corruption, national unity at social welfare.
