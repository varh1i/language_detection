
AGÈNCIES. Palma.
Avui serà un dia llarg al Congrés, ja que s'hi debat l'admissió a tràmit del projecte de reforma de l'Estatut català que ha mantingut en suspens el país durant els darrers mesos. El president del Govern, José Luis Rodríguez Zapatero, assegurà que defensarà l'«Espanya plural» mentre que el líder de l'oposició, Mariano Rajoy, destacarà en el seu discurs l'«esperit destructor de la transició» del cap de l'Executiu.
Zapatero té previst debatre al Congrés l'«Espanya plural», i assegura que plantejarà propostes concretes sobre els temes que més preocupen la ciutadania espanyola «en positiu». Afirmà que davant l'«insult», apostarà per l'«assossec» i davant el «tremendisme», pel «diàleg».
El cap de l'Executiu ha escrit personalment el seu discurs, en el qual s'ha concentrat durant el passat cap de setmana i per al qual preveia disposar de l'assessorament, entre d'altres, del portaveu parlamentari socialista, Alfredo Pérez Rubalcaba, i del primer secretari del PSC i ministre d'Indústria, José Montilla.
Segons La Moncloa, l'al·locució del president, que serà a les quatre del capvespre al ple, mostrarà el «Zapatero més genuí». L'Executiu té molt en compte la «legitimitat» de la proposta catalana i vol una «actitud constructiva de diàleg» i la «recerca de l'acord» dins del «màxim rigor constitucional».
En el seu discurs, el president farà una sèrie de «propostes concretes» sobre els canvis que han d'introduir-se en el text sobre la base de l'informe realitzat per quatre catedràtics constitucionalistes.
També el president del PP, Mariano Rajoy, ultimava ahir al seu domicili particular els detalls del discurs que pronunciarà al Congrés i en el qual, entre altres coses, assenyalarà directament el president del Govern com a «destructor» de l'esperit de la Transició.
Rajoy és conscient de la rellevància que aquest debat pot tenir per al que resta de la legislatura, ja que afecta una de les reformes que més expectació mediàtica ha aixecat en els darrers temps. Per això, en les últimes setmanes ha sol·licitat papers a diversos dels seus col·laboradors i ha escoltat un grup de 16 juristes que l'assessoraran per dissenyar l'estratègia a seguir davant l'Estatut.
Està previst que el líder de l'oposició recordi al cap de l'Executiu que, el passat mes de gener a La Moncloa, ja li oferí que PP i PSOE es posassin d'acord per emprendre qualsevol canvi que pogués afectar el model d'Estat.
