
Target ngayon ng Malacañang ang posibleng "out-of-court settlement" sa Senado hinggil sa masalimuot na Executive Order 464.
Ito ang inamin kahapon ni Executive Secretary Eduardo Ermita matapos ilarawan na mas mabuti kung maresolba ang alitan nang sila-sila lamang bago pa man makapagdesisyon ang Supreme Court (SC) sa legalidad ng EO.
Wala rin umanong tutol ang Malacañang kung dumalo ang kanilang mga cabinet members sa nakatakdang pagdinig sa North Rail Transit project ngunit ito ay sa kondisyon na napag-aaralan na ng mga iimbitahang resource persons ang mga ibabatong katanungan ng Senado at kung inaprubahan na ni Pangulong Gloria Macapagal Arroyo ang kanilang mga rekomendasyon.
Ang hakbang ng palasyo ay tila pinaboran din nina Sens. Miriam Defensor Santiago at Joker Arroyo matapos nilang tutulan ang paghahain ng Senado ng petisyon sa SC upang ipawalang bisa ang kontrobersyal na EO dahil sa posibleng mapahiya rito si Pangulong Arroyo kung ibabasura ng korte ang nasabing direktiba.
Ayon kina Santiago at Arroyo, mas makabubuting subukan muna ang dialogo sa pagitan nina Pangulong Arroyo, Senate President Franklin Drilon at House Speaker Jose de Venecia Jr., bago kunin ang pulso ng SC sa EO 464.
Iginiit naman ng dalawang senador na hindi na dapat maglatag ng kondisyones ang Malacañang dahil makakasagabal lamang ito sa kanilang dialogo.
Ngunit ayon kay Sen. Panfilo Lacson, ang Senado naman umano ang mapapahiya rito kung makikipag-usap sila sa Malacañang para ayusin ang problema sa EO 464.
