
 18га етмаган қочқинлар сони 20дан ортиқ. Уларнинг баъзиларининг ота-онаси Андижонда қолган
- Бу қизчанинг ёши неччида?
- Бу қизчанинг ёши Етти ой бўлди 
- Ўзбекистонда чиқаётганингизда, демак, чақалоқ тўрт ой бўлган?
- Ҳа, тўрт ойлик бўлган. Қўлимда бўлган. Президент келишини эшитиб, биз ниҳоятда қийинчилигимиз кучайиб кетганидан, шу бешта боламни кўриб ишонар айтиб берган ҳаётимга, деб олиб чиққандим. Мен бунақа ишлар бўлиб кетишини умуман ҳаёлимга ҳам келтирмаганман. Фақат "эшитаркан, келаркан" деган бир қувонч билан чиқувдик-да биз, муаммоларимиз ҳал бўлармикан, биз ҳам одамлардек яхши ҳаёт кечирармиканмиз деган мақсадда чиқувдик Бизни ўқлар билан кутиб олишди 
Ўттиз беш ёшлардаги бу ўзбек жувони - бугун қочқин. У ҳам 13 Май куни Андижон марказида халқ намойиш ўтказилаётганини эшитиб чиққан. 
Мустақил матбуот, ҳамда гувоҳларнинг айтишича, минглаб оддий кишилардан ташкил топган ҳалойиқ ўққа тутилган. 
Ўзбекистон ҳукуматига кўра, отишма бир қатор давлат иншоотларини эгаллаб олган "террорчилар" ва ҳукумат кучлари ўртасида содир бўлган ва унда 180дан ортиқроқ инсон ҳалок бўлган. 
Уларнинг аксари оддий томоша учун Бобур майдонига чиқишганини ҳам айтишади. Қочқинлар орасида 18 ёшга етмаган 20дан ошиқ болалар ҳам бор. Улардан баъзиларининг ота-онаси Андижонда қолган. 
Қочқинлар Руминияда олти ойдан кўп ушлаб турилмаслиги режаланган. Бирлашган Миллатлар Ташкилотининг қочқинлар бўйича Олий Комиссарлиги ходими Фредерика Адлунг улар шу муддат давомида турли ривожланган мамлакатлардан якуний бошпана олиш мақсадида суҳбатларда иштирок этадилар. 
"Биз уларнинг 1951 йил конвенциясига биноан қочқинлар мавқеига лойиқ ёки лойиқ эмасликларини ўрганиб чиқаётирмиз. Шунингдек, биз уларнинг исм-шарифи, ёши, махорати, касби, оила аъзолари ҳақидаги маълумотларни йиғиб, уларни қабул қилишга рози бўлаётган мамлакатга жўнатамиз. Ундан ташқари, биз бошпана изловчилар учун, айниқса аёллар ва болалар учун, барча шароитларни яратганмиз," - дейди Адлунг хоним. 
Руминиянинг Венгрия ва Югославия билан чегарасида жойлашган Тимишара шаҳри чеккасидаги жамлоқ Руминиянинг Оврўпо Иттифоқига қўшилиш жараёни доирасида қурилган. 
Футбол майдонидан сал каттароқ бўлган ҳудуднинг икки тарафида тўртта бир қаватли бинолар қурилган. Биноларнинг учтаси - ётоқхоналар, қочқинлар илтимосига биноан, ҳатто жамлоққа турмуш ўртоқлари билан келган аёллар ҳам алоҳида аёллар учун ажратилган ётоқхонада истиқомат қилишади. 
Жамлоқнинг қайси бурчагига қарамай, тартиб ва озодаликнинг гувоҳи бўлдим. БМТ ходимлари ҳам қочқинларнинг нақадар меҳнаткашлиги, ҳамда уларнинг маҳоратидан ҳайратда эканини айтишади.
Мен жамлоққа кирар эканман, кимдир йўлак чеккаларини оқлаётган, кимдир қочқинлар илтимоси билан тандир қуриш учун олиб келинган ғиштларни ташиётган, кимдир маҳорат билан қурилган тўрт қозонли ўчоқда тушлик тайёрлаётганини кўраман. 
"Барча вазифаларни бўлиб олганмиз. Эркаклар қочқинлар учун овқат тайёрлайди, биз эса уларнинг кийимларини ювамиз, тикиш-бичиш билан шуғулланамиз. Ҳеч ким бўш ўтирмайди, ҳар бир кун учун навбатчиларнинг жадвалини ҳам тузганмиз," - дейди Ноила.
Эркаклар учун ажратилган ётоқхоналарни айланар эканман, қочқинлар очган сартарошхонага дуч келаман. "Сартарош ҳам ўзимиздан, Андижонда ҳам сартарошлик қилган бу йигит," - дейди менга хамроҳлик қилаётган Авазбек.
- Сиз нима билан машғулсиз? - деб сўрайман кичик ва бўм-бўш хона ўртасида курсида ўтирган йигитдан. 
- Болаларни патинкаларини тикиб, ямаб бераяпман. Андижонда косибчилик қилганман. Оддий халқ, шундай, бир-биримизга ёрдам бериб ўтирибмиз, - дейди у, - Мана бунисини жинси материали билан ямаяпман, Андижондалигимда жинсидан кроссовкалар тикардим ўзим.
Қочқинларнинг ёшлари билан суҳбатлашар эканман, зўр бериб уларда Америка, Янги Зеландия, Канада каби мамлакатларга кетишдан олдин ҳаяжонни илғашга уринаман. Бироқ уларнинг барчасида бир хил жавоб. Андижонга етмайди. Ниятим ватанга қайтиш. Қариндош-уруғларим, ота-онам билан бўлиш 
"Биз фақат вақтинчалик кетаяпмиз. Ўзбекистонда ўзгариш бўлиши билан қайтамиз деган ниятдамиз," - дейди савдогар йигит, Ғарбдаги савдо имкониятлари ҳақидаги суҳбатимизга бепарво хулоса ясаб.
Қочқинлар бир-бирига ўрганиб қолишган. Улар кимдир кимгадир ота ёки она, ўғил ёки қиз, ака ёки сингил бўлиб қолганини айтишади. Гуруҳ БМТ Бош Котиби Кофи Аннанга барча ўзбек қочқинларини бир давлатга кўчиришини илтимос қилиб, мактуб ҳам йўллаган.
"Нима қилади бизни яна бўлиб, шунча қийинчилик ва айрилиқни бошимиздан ўтказганимиз етмайдими?" - дейди Абдусалом. 
Аммо, БМТ ходими Адлунг хонимга кўра, бунинг иложи йўқ. Бундай вазиятларда ривожланган давлатлар масъулиятни бўлиб олишлари керак, дейди у.
Қочқинлар орасида университет ва коллежда таълим олган йигит-қизлар қолганларга тил ўргатишни вазифа қилиб олишган.
Инглиз тили дарсига кирар эканман, оппоқ деворли хонада қора тахта қаршисида парталар атрофида ўтирган, рўмол ёпинган турли ёшдаги ўзбек аёлларининг инглиз тилидаги жавобларидан ҳайратга тушаман. БМТга кўра, қочқин аёларнинг деярли барчаси Андижонда уй бекалари бўлишган.
Қочқинларнинг аксари Андижон воқеалари уларда ўчмас хотира бўлиб қолишини айтишади. Бир йигит менга Андижонда қассобчилик қилгани, бироқ 13 майда ўз кўзи билан кўрган инсон ичак-чавоқлари ҳалигача унинг дахшатли тушларида намоён бўлаётганини айтиб, юзини ўгиради. 
"Момоқалдироқ бўлса ҳам қўрқаман, ҳудди бизни яна отишга келишаётгандек туюлаверади менга..," - дейди қочқин аёл фарзандини кўкрагига босиб. 
426 нафар ўзбекистонлик қочқинларнинг иқтисоди оқсаётган Руминияга олиб келиниши, баъзи кузатувчилар ҳамда жамлоқ раҳбари Биска жанобларига кўра, маҳаллий аҳоли орасида норозилик уйғотиши мумкин.
Бироқ, мен суҳбатга тортган руминларнинг деярли барчаси ўзбек қочқинлари келганида хабардор эканликлари, ва бунинг Руминия обрўси учун нақадар яхши сиёсат эканини урғулашади.
Айниқса, ёш руминлар мазкур сиёсат Руминиянинг 2007 йилга мўлжалланган Оврўпо Иттифоқига қўшилиш жараёни учун ўта ижобий амал эканини таъкидлайдилар. 
Ўзбек қочқинлари мавзуси Руминия матбуотида кенг ёритилмоқда. Талаба Роксананинг айтишича, унда бу сиёсат АҚШ ва Ўзбекистон, ҳамда Руминия ва Ўзбекистон ўртасидаги алоқаларга нақадар салбий таъсир кўрсатишидан хавотир изҳор қилинади.
Аммо, Руминия ташқи ишлар вазирлиги воизига кўра, мамлакат ҳукумати қочқинларни қабул қилиш қарори сиёсий қарор экани борасидаги барча айбловларни рад этиб келмоқда. Унга кўра, бу инсонпарварликдан келиб чиқиб қабул қилинган қарордир. 
