
Iginiit kahapon ni administration Sen. Ralph Recto kina Bro. Mike Velarde ng El Shaddai at Ka Erdie Manalo ng Iglesia Ni Cristo na mamagitan sa reconciliation ng administrasyon at ng oposisyon upang matapos na ang giyerang pulitikal.
"Ka Erdie and Brother Mike should broker the talks. They can lead our warring leaders to the path of dialogue. They can shepherd it to a happy ending," ani Recto.
Ngunit para naman kay Senate minority leader Aquilino Pimentel Jr., dapat munang kausapin nina Velarde at Manalo si Pangulong Gloria Macapagal-Arroyo at patigilin ito sa pagnanakaw sa kaban ng bayan at iba pang anyo ng pananamantala sa kapangyarihan bago ito harapin ng oposisyon.
"The administration is the one triggering the demonstration and the criticisms of the opposition," ani Pimentel.
Labis namang ikinatuwa ng Malacañang ang ipinalathalang panawagan nina Velarde at Manalo dahil kapwa hinihiling ng dalawang lider sa administrasyon at oposisyon na itigil na ang bangayang pulitikal at ituon ang kanilang pansin sa pagsisilbi sa bayan sa pamamagitan ng pagtugon sa kinakaharap na problema, partikular ang pang-ekonomiya.
