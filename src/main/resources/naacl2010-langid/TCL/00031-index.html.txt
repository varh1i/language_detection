BERSERI wajah gadis tinggi lampai kacukan India-Cina yang kini semakin dikenali sebagai pelakon. Deepavali membawa sinar kegembiraan kepadanya. Setahun menghilang, ketibaan Pesta Cahaya memberi pengertian istimewa. “Tiada yang lebih istimewa selain dapat bersama keluarga tercinta. Saya tidak mahu meraikan hari indah itu tanpa mereka. Rindu untuk memohon restu ibu bapa,” kata gadis anggun berusia 27 tahun itu. Pagi Deepavali saban tahun diraikan di kampung kelahirannya di Jerantut, Pahang. Pushpa akan bangun awal untuk upacara mandi minyak. Selesai bersarapan, mereka sekeluarga akan memohon restu ibu bapa. Selesai acara, mereka sekeluarga akan ke kuil untuk sembahyang khas. “Memohon restu ibu bapa adalah sesuatu yang paling dinanti pagi itu. Ia sama seperti memohon maaf. Menatap wajah mereka tersenyum apabila keluarga berkumpul memberi kebahagiaan mendalam. “Kerana itu walaupun apa yang terjadi, saya tetap akan pulang ke kampung. Saya tidak mahu meraikan Deepavali sendirian. Itu tidak mungkin terjadi,” katanya. Malam menjelang Deepavali, Pushpa dan keluarga bertungkus lumus membuat persiapan akhir. Sudah menjadi resam keluarganya, kediaman akan dihias indah dan bersih untuk menanti kedatangan sanak saudara. Begitu juga dengan juadah yang akan disajikan kepada tetamu. Ibu Pushpa selesa menyediakannya sendiri. Jarang mereka membeli kerana kata Pushpa, ibunya mahir membakar biskut. Untuk Deepavali tahun ini, wanita itu sudah menyediakan lima jenis biskut. Hidangan wajib tentunya maruku, hasil air tangan ibunya. “Hidangan istimewa ini yang akan menghidupkan Deepavali. Jarang sekali sajian sebegini dinikmati pada hari-hari biasa. Selepas beberapa tahun merantau ke ibu kota, saya rindu untuk menjamah masakan ibu. “Dengan pelbagai hidangan enak, saya tidak akan lepaskan kesempatan menikmatinya. Cukup sekadar merasa. Tidak perlu berlebihan kerana selesai Deepavali saya akan kembali sibuk dengan aktiviti seni,” senyum gadis yang semakin mekar namanya di kalangan pelakon bukan Melayu. Bintangnya Menyerlah WALAUPUN tidak banyak membintangi drama atau filem Melayu, Pushpa antara bakat baru yang semakin menjadi perhatian. Tanpa banyak publisiti, bakat Pushpa menyinar di layar kaca apabila membintangi penerbitan drama Tamil. Ratu Malaysia Universe 2004 dan Ratu Pelancongan Asia 2005 itu baru saja menyempurnakan penggambaran bahagian kedua telemovie aksi, 4S’s Ops Kossa Dappa. VCD arahan K Annan itu juga yang memperkenalkan Pushpa sebagai pelakon drama Tamil. “Kesan sambutan yang memberangsangkan itu, nama saya semakin dikenali di kalangan penggiat drama Tamil. Tawaran yang diterima juga memuaskan, saya berpeluang mencuba pelbagai jenis watak,” katanya. Namun, jauh di sudut hatinya, dia ingin memperluaskan bakatnya dalam penerbitan filem dan drama Melayu. Selepas SH3 dan Gangster, Pushpa membintangi drama bersiri Gerak Khas untuk beberapa episod. Dia banyak menerima tawaran baru. Tetapi, semua tawaran itu terpaksa diketepikan apabila dia terpilih mewakili negara untuk pertandingan Ratu Pelancongan Dunia 2005 di Zimbabwe. “Hampir 20 hari di sana, hati saya berbelah bagi. Tawaran berlakon menarik, tetapi saya juga ingin menimba pengalaman di negara rantau. Selepas menimbang saya memilih untuk ke Zimbabwe,” katanya. Ternyata pengorbanan Pushpa itu membuahkan kejayaan. Dia meraih gelaran sampingan. Tetapi, bukan itu yang mahu dibanggakan Pushpa. Sebaliknya pengalaman adalah sesuatu yang terlalu berharga dan tidak mungkin ditukar ganti. “Saya mendekati budaya, bahasa dan ragam orang luar. Tidak rugi kerana saya juga berpeluang membina jaringan perhubungan dengan penggiat seni antarabangsa. Saya perlu berusaha keras untuk mencapai impian itu,” katanya. Barangkali ruang itu sedikit terbuka apabila dia membintangi drama, Mahsuri yang ditayangkan di Pakistan. Drama arahan Zeeba Bakhtiar itu khabarnya mendapat sambutan hebat di negara itu. PROFIL PUSHPA NARAYAN USIA: 27 tahun ASAL: Jerantut, Pahang TINGGI: 172 sentimeter PENDIDIKAN: Ijazah Perakaunan, Universiti Putra Malaysia (UPM) PENCAPAIAN: Dewi Remaja Maybelline, Ratu Malaysia Universe 2004 dan Ratu Pelancongan Asia/Dunia 2005 FILEM: SH3 dan Gangster DRAMA: Gerak Khas, 4S’s, Kak Tom N Kak Moon 
