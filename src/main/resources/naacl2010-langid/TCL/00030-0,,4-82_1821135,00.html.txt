
VER die toekoms in sal daar nog gepraat word van die tagtig en die drie. Laasgenoemdes is ikone van drie skrywersgenerasies wat Afrikaans se erode?ring voorspel in 'n dubbelmedium-klaskamersituasie (DB, 14/10).
Selfs die vergange establishment is nooit met so 'n eenstemmige, beredeneerde protes deur sy skeppende geeste gekonfronteer nie. Hoe gaan die US-establishment hierdie pleidooie hanteer?
Ek het in 'n vier jaar lange ondervinding van dubbelmedium-dosering aan Suid-Afrika se grootste universiteit ervaar hoe Afrikaans van gelyk tot bykans niet wegkalwe.
Ek is nie 'n taalsosioloog nie en verstaan nie mooi hoekom dit gebeur nie, maar dis asof daar iewers 'n kultuurwet bestaan.
'n Piepklein minderheid Afrikaans-onmagtiges in 'n dubbelmedium-klas maak Engels eers dominant en dan eksklusief. Sommer gou.
Vroeër, aan die ou RAU, het ek gulle steun geniet toe ek vir my proefskrif 'n nuwe Afrikaanse woordeskat moes help uitbou in 'n ietwat onbekende vertakking van die ekonomie. (Hebreeus doen dit lankal met gemak midde-in die wêreldtaal Engels). Agterna het ek my eie werk al hoe minder in Afri?kaans aan studente kon voordra.
Ek hoop van harte die US-establishment laat hom lei deur 'n stem wat hy tot dusver miskien nie wou hoor nie.
Dr. Paula Huysamer Somerset-Wes 
