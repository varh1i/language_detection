
JOAN C. PALOS. Palma.
Els ciutadans de Palma visqueren novament la tradició de Tots Sants, un dia de pena i enyorança pels qui no hi són. Milers de ciutadans ompliren els cementeris del municipi, especialment els de Son Tril·lo i Son Valentí a Palma, empesos per un sol lluent en una jornada que transcorregué sense cap tipus d'incident.
Com sol ser habitual en aquesta festa, el seguici municipal, encapçalat per la batlessa de Palma, Catalina Cirer, recorregué els cementeris de Sant Jordi -on les obres d'ampliació acabaran en un parell de mesos- i d'Establiments des de primera hora del matí.
A migdia, Cirer arribà a les portes de Son Tril·lo acompanyada per la presidenta de l'Empresa Funerària Municipal, Marina Sans, el director gerent de l'EFM, Óscar Collado, i el regidor de Trànsit i Transports, Álvaro Gijón; d'Habitatge, José María Sierra; d'Hisenda, Pedro Álvarez; d'Infraestructures, Begoña Moragues; de Serveis Socials, Margalida Ferrando; de Treball, Sebastià Sansó; i pel regidor del PSOE Ramon Torres.
Els ciutadans de Palma acudiren massivament al cementeri a retre homenatge. Entre rams i corones, el seguici municipal es desplaçà cap a l'interior de les instal·lacions per dipositar les trasidicionals corones de flors a la tomba dels empleats municipals, davant la placa en record de les víctimes per la Llibertat, al panteó dels Bombers de Palma, a la fossa comuna antiga i també a la nova. A continuació, la batlessa i regidors assistiren a l'acte ecumènic d'oració pels difunts, presidit pel delegat diocesà per les Relacions Interconfessionals, Llorenç Alzina.
Cada instant de la breu agenda institucional al cementeri de Palma va estar impregnada d'emotivitat. L'acte ecumènic es va celebrar davall un envelat, a causa de les obres de reforma de la capella de Son Tril·lo, i fou de nou una mostra de respecte per la diversitat en què catòlics, anglicans, luterans i bahais coincidiren en aquesta fusió de creences en record dels qui no hi són, sigui quina sigui la seva opció confessional.
La batlessa Cirer agraí als ciutadans el respecte escrupolós cap a les recomanacions de Cort per facilitar la visita al cementeri. Una línia especial des de la porta de Sant Antoni i les 550 places d'aparcament gratuït a Comte Sallent feren més fàcil l'afluència de la gent. A més, l'Ajuntament habilità un aparcament en superfície sobre les obres del parc de la Riera amb capacitat per cent cotxes. El llarg pont ajudà a escalonar les visites.
