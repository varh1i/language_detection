Trompetgeskal, confetti, troukoeke en tientalle bruide. Dit kan net die National Wedding Show wees! Pam Black het in die hitte van troukoors gaan deel. 
DIT was met groot opwinding en afwagting dat ons twee weke gelede vir die National Wedding Show na Londen vertrek het. 
Dié jaarlikse gebeurtenis is 'n gewilde trekpleister vir jong paartjies aangesien dit als ten toon stel wat hulle vir hul troue sou benodig.
Die skou is oor drie dae van 30 September tot 2 Oktober gehou en het oud en jonk getrek, van jong paartjies tot dié wat hulle wil ondersteun. Die hele naweek deur het die troumars die een of ander tyd opgeklink, of daar was trompetgeskal en tot 'n jazz-trio en 'n gospelkoor. Confetti & Co was een van die uitstallers en het oor verskeie aspekte van 'n troue praatjies aangebied. Ook interessant was 'n Franse bakker wat die pragtigste troukoeke ten toon gestel het. 
Proestukke van sy vrugte-en-lemmetjiekoek het die besoekers gaande gehad. Sy wenk was dat vrugtekoek bitter lank hou en dat dit in aluminiumfoelie toegedraai behoort te word om te bevries. Ek was 'n bietjie verward oor wat die uitstalling van Fruit-Tella met troues te doen het, maar 'n hand vol lekkergoed en die sjokoladefontein was nie te versmaai nie.
By sulke geleenthede is ek altyd verbaas oor die tyd en moeite wat maatskappye wat manspakke verhuur, met hul uitstallings onderneem. Vanjaar was geen uitsondering nie. Die Gebroeders Moss en Youngs het groot uitstallings gebou en nuttige sakke uitgedeel waaroor besoekers gaande was aangesien dit baie promosie-artikels kon dra. 
Die glansryke katalogusse was kleurryk en het aan die Engelse bruidegom die beste gebied, van grys Edwardiaanse pakke tot wit aandpakke en 'n groot verskeidenheid onderbaadjies in verskillende kleure en materiale. 
Een van die hoogtepunte is natuurlik die loopplankvertoning.
Dit geskied vier keer per dag en sluit in 'n wonderlike verskeidenheid van trou-uitrustings. Dié jaar was daar definitiewe temas wat bruiduitrustings betref, die eerste "bruid" op die loopplank was geklee in 'n uitrusting van weermagkamoefleerdrag. Die bruidegom was nie ver agter nie met sy militaristiese voorkoms in byderwetse Skotse rokke met weermagstewels en wit baadjies. Brittanje se betrokkenheid in die Irakse oorlog het klaarblyklik by die ontwerp van dié uitrustings 'n rol gespeel. 
Ná die ontwerpe het die musiek verander en die meer "klassieke" uitrustings was te sien, hooftooisels van volstruisvere en lang slepe. 
Ander temas het ingesluit fauna en flora, 'n Keltiese paartjie in tartan, byderwetse ontwerpe, elegante paartjies, droomrokke in kant, tradisionele voorkomste en prentjiemooi pienk bruide. Die Londense ontwerper Candy Anthony se uitrustings wat deur die jare vyftig en sestig geïnspireer is, het gespog met wye onderrokke, bandjielose bostukke en 'n strikke by die middel het sterk op die loopplank vertoon. Daar was ook visstertslepe en die terugkeer van die rooitapyt-tabberd soos gedra deur Liz Taylor en Audrey Hepburn.
Frilletjiespanele, bostukke versier met krale en kort kanthandskoene was ook te sien. Uitrustings vir die gevolg was ook ingesluit en die ontwerpe vir ringdraers en blommemeisies was te oulik. 
Die Britse TV-aanbieder Caryn Franklin het die How to Look Good on your Wedding Day Show aangebied waar sy hope wenke met voornemende bruide gedeel het. 'n How to Look Good on your Wedding Day-DVD is by Celebration House beskikbaar. By die Celebration House-stalletjie was pragtige foto's van troues in Kaapstad met uitsigte van die berg, see en wingerde wat definitief die aandag van oud-Suid-Afrikaners getrek het. Ons het ook ons publikasie, Under African Skies, A Guide to Getting Married in South Africa, versprei. Dis ook beskikbaar by Celebration House, Proteaweg, Claremont, 021 674 7350. 'n Padkaart is beskikbaar op die webwerf www.celebrationhouse.co.za. 
