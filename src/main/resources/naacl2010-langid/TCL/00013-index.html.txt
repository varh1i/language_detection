TOKYO: Perdana Menteri Jepun, Junichiro Koizumi merancang melakukan rombakan kabinet hari ini dan turut membayangkan akan menamakan calon penggantinya. Beliau turut melakukan perubahan pada barisan pucuk pimpinan Parti Liberal Demokratik (LDP) menjelang rombakan kabinet dijadual diumumkan petang ini. Sekalipun meraih kemenangan besar pada pilihan raya baru-baru ini, Koizumi berkata beliau merancang meletak jawatan pada September 2006 apabila tempohnya sebagai ketua LDP tamat. Koizumi berkata beliau merancang barisan baru kabinet dan pucuk pimpinan LDP sepanjang minggu lalu tanpa mendapatkan nasihat mana-mana pihak. Beliau berkata, beliau akan memilih tokoh yang mempunyai pemikiran berteraskan reformasi untuk menggantikannya sebagai presiden LDP sekali gus mendapat hak automatik dilantik sebagai Perdana Menteri Jepun. “Saya akan letak calon di tempat yang bersesuaian dengan mereka. Seelok-eloknya mereka yang mempunyai minda berteraskan reformasi,” kata Koizumi. Ketika ini, ada empat calon yang dikatakan berpotensi menggantikan Koizumi iaitu Timbalan Setiausaha Agung LDP, Shinzo Abe; Menteri Kewangan, Sadakazu Tanigaki; Menteri Hal Ehwal Dalam Negeri dan Komunikasi, Taro Aso dan bekas Ketua Setiausaha Kabinet Jepun, Yasuo Fukuda. Akhbar harian Jepun, The Nihon Keizai berkata Abe hampir pasti dilantik sebagai menteri penuh buat kali pertamanya. Abe, cucu bekas Perdana Menteri, Nobusuke Kishi, popular di kalangan rakyat Jepun kerana pendirian tegasnya ke atas Korea Utara khususnya kes penculikan rakyat negara itu. Media Jepun turut membayangkan Tanigaki dan Aso akan terus kekal dalam kabinet atau diberikan jawatan penting dalam LDP. – AFP Menteri Ekonomi dan Dasar Fiskal, Heizo Takenaka yang memainkan peranan penting dalam kempen reformasi Koizumi sejak 2001 juga dikatakan akan terus berada dalam kerajaan. Akhbar tabloid membuat spekulasi bahawa Pengerusi Toyota Motors dan Pengerusi Persekutuan Perniagaan Jepun, Hiroshi Okuda akan dilantik sebagai Menteri Luar Jepun. - AFP 
