AMERIKA Syarikat (AS) masih menjadi negara utama dalam spammer dunia yang mana komputer negara itu bertanggungjawab terhadap kira-kira 26 peratus spam dunia sepanjang enam bulan lalu berakhir September 2005. Bagaimanapun jumlah spam daripada AS menurun dalam tempoh sama yang mana tahun lalu ia mencatat 42 peratus. Perunding Kanan Teknologi Sophos, Graham Cluley, berkata antara penurunan itu ialah wujudnya jawatankuasa anti spam dan pihak berkuasa serta ISPs di Amerika Utara yang bertindak tegas menangani kegiatan spam. Katanya, walaupun peratusan spam di AS menurun namun peningkatan dalam kapasiti jalur lebar di Korea Selatan dan China menyebabkan kedua-dua negara ini menjadi sumber paling menarik untuk spammer. “Jumlah spam daripada Korea Selatan meningkat lapan peratus daripada 12 peratus ke 20 peratus manakala China bertambah lima peratus daripada sembilan peratus ke 16 peratus,” katanya. Spammers selalunya beroperasi menggunakan perisian merbahaya untuk menguasai kawalan terhadap komputer pengguna, menjadikannya “zombie”. Spammer kemudian akan memasang sejumlah besar mesin zombie ini bagi menghantar mesej e-mel mereka. Berdasarkan taktik ini, negara yang mempunyai penggunaan jalur lebar yang tinggi berserta pengguna yang menggunakan versi lama Windows selalunya menjadi tarikan spammer. Sophos menghasilkan data ini secara menganalisis semua mesej spam yang diterima sepanjang tempoh enam bulan dalam sistem rangkaian perangkap spamnya. Sophos mendapati lima negara utama menghasilkan spam iaitu AS (26.35 peratus) diikuti Korea Selatan (19.73 peratus); China (15.70 peratus); Perancis (3.46 peratus) dan Brazil (2.67 peratus). FAKTA NOMBOR Negara utama sebar spam Amerika Syarikat: 26.35 peratus Korea Selatan: 19.73 peratus China: 15.70 peratus Perancis: 3.46 peratus Brazil: 2.67 peratus 
