KOTA BHARU: Kadar inflasi negara terus stabil walaupun aliran tunai bergerak lebih tinggi daripada biasa berikutan musim perayaan berganda Deepavali dan Aidilfitri minggu ini. Menteri di Jabatan Perdana Menteri, Datuk Mustapa Mohamed, berkata angka terkini kadar inflasi sehingga September ialah 3.4 peratus, sekali gus menunjukkan ia kembali stabil berbanding 3.7 peratus pada Ogos lalu. Katanya, angka yang dicatatkan pada Ogos adalah kenaikan paling tinggi dalam tempoh enam setengah tahun. "Angka terkini menunjukkan inflasi negara terkawal dan tidak banyak mempengaruhi keadaan semasa. "Tetapi, kerajaan akan terus berusaha untuk memastikan ia turun ke paras lebih munasabah," katanya selepas pelancaran serentak Majlis Kebajikan dan Pembangunan Masyarakat (Mayang) peringkat Parlimen Jeli, di Kompleks Umno Jeli, dekat sini semalam. Kira-kira 200 golongan kurang bernasib baik menerima bantuan hari raya berjumlah RM15,000 yang disalurkan menerusi Jabatan Kebajikan Masyarakat (JKM). Mustapa berkata, Majlis Tindakan Ekonomi Negara (MTEN) pada mesyuaratnya semalam juga membincangkan isu kenaikan harga barangan menjelang perayaan. Katanya, kerajaan perlu mengawal harga kerana bimbang sebarang kenaikan mendadak boleh mempengaruhi inflasi. "Oleh itu, kerajaan mengharapkan peniaga lebih bertanggungjawab dengan tidak mengambil kesempatan menaikkan harga barangan pada musim perayaan. "Tidak ada sebab peniaga perlu menaikkan harga barangan kerana harga petroleum tidak lagi dinaikkan walaupun di pasaran dunia melonjak hampir AS$70 dolar Amerika Syarikat setong baru-baru ini. 
