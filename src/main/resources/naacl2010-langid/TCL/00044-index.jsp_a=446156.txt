Prisvärda resor, enkelt och utvecklingsbart.
Detta är några av ledorden bakom det nya prissystem som Västtrafik steg för steg inför med start under 2006.
Det nya prissystemet handlar i grund och botten om att göra det enklare att resa från hemmet till jobbet eller till skolan, var man än bor. Det ska vara lika lätt att göra korta som långa resor inom samma system.
Den här förändringen är absolut nödvändig för att vi ska kunna utveckla kollektivtrafiken i vår region. Parallellt med det nya prissystemet kommer dessutom ett nytt gemensamt betalsystem med smarta kort som framför allt gör påstigningen snabbare och restiderna kortare. Den utrustning vi använder i dag är både tekniskt omodern och utsliten.
Att vi går från 275 zoner till 50 säger en hel del om hur mycket prissystemet förenklas. Varje kommun blir en zon vilket är logiskt eftersom 80 procent av alla resor görs inom en och samma kommun. 
Zonsystemet kompletteras med kilometerprissättning där resenären betalar för resan från hållplats till hållplats, mätt fågelvägen.
