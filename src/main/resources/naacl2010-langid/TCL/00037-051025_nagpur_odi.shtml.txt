एकदिवसीय सीरिज़ के पहले मैच में भारत के 350 रनों के विशाल स्कोर के सामने श्रीलंका की टीम भरभराकर गिर पड़ी और उसकी 152 रनों से करारी हार हुई है.
इस तरह भारत के नए कप्तान राहुल द्रविड़ की शुरुआत जीत के साथ हुई है.
श्रीलंका की टीम सात एकदिवसीय मैचों की सीरिज़ के लिए भारत दौरे पर है और पहला एकदिवसीय मैच नागपुर में हुआ.
भारत ने टॉस जीतकर बल्लेबाज़ी करने का निर्णय लिया और शानदार और आक्रामक खेल का प्रदर्शन करते हुए श्रीलंका के सामने 351 रनों का लक्ष्य रखा.
लेकिन श्रीलंका की पारी शुरुआत से ही कमज़ोर रही और इरफ़ान पठान ने अटापट्टू को एक रन के निजी स्कोर पर पेवेलियन भेज दिया. उस समय श्रीलंका का स्कोर 10 रन था.
श्रीलंका की पारी को संगकारा और जयसूर्या ने ने पारी को संभालने की कोशिश की और 64 रनों की साझेदारी निभाई लेकिन हरभजन सिंह की फिरकी पर जयसूर्या को 42 रनों के स्कोर पर द्रविड़ ने लपक लिया.
ग्यारवें ओवर में श्रीलंका को एक और झटका लगा जब संगकारा को सहवाग ने अपनी ही गेंद पर लपक लिया. उन्होंने 43 रन जोड़े.
इसके बाद तो मानों कतार लग गई और श्रीलंकाई टीम एक के बाद एक खिलाड़ी पेवेलियन लौटने लगे.
बाद के खिलाड़ियों में वास और दिलहारा ही थोड़ी देर तक विकेट पर टिक सके. वास ने 37 रन बनाए और नाबाद रहे.
दिलहारा ने 29 रन बनाए.
शानदार बल्लेबाज़ी का प्रदर्शन करने वाले पठान को गेंदबाज़ी में बहुत सफलता नहीं मिल सकी और उनके हिस्से सिर्फ़ अटापट्टू का पहला विकेट ही आया.
तेज़ गेंदबाज़ों की तुलना में स्पिनर ज़्यादा सफल रहे. हरभजन सिंह और मुरली कार्तिक ने तीन-तीन विकेट चटकाए.
संत ने दो विकेट लिए और सहवाग ने एक विकेट लिया.
इस तरह श्रीलंका की पूरी की पूरी टीम छत्तीसवें ओवर में धराशाई हो गई.
भारतीय पारी
भारतीय पारी की शुरुआत बहुत अच्छी तो नहीं थी क्योंकि वीरेंदर सहवाग जल्दी ही पेवेलियन लौट गए थे.
लेकिन इसके बाद इरफ़ान पठान ने सचिन तेंदुलकर के साथ मिलकर भारतीय पारी को संभाल लिया.
लंबे समय बाद मैदान पर लौटे सचिन ने दर्शकों का दिल जीतने वाला खेल दिखाया और 96 गेंदों पर 93 रन बनाकर पेवेलियन लौटे.
अपने तयशुदा क्रम से बहुत पहले बल्लेबाज़ी करने आए इरफ़ान पठान ने शानदार खेल का प्रदर्शन करते हुए कप्तान के इस निर्णय को सही साबित किया.
पठान ने एक अच्छे ऑलराउंडर होने का सुबूत देते हुए 70 गेंदों पर 83 रन बनाए जिसमें आठ चौके और चार छक्के शामिल थे.
नए कप्तान राहुल द्रविड़ ने ज़िम्मेदार पारी खेलते हुए 63 गेंदों में 85 रन बनाए और आख़िरी तक आउट नहीं हुए.
भारत की ओर से सचिन तेंदुलकर और वीरेंदर सहवाग ने पारी की शुरूआत की थी लेकिन सहवाग 20 के निजी स्कोर पर ही पवेलियन लौट गए. उस समय भारतीय टीम का स्कोर था 41 रन.
युवराज सिंह का निजी स्कोर 14 रन था जब वे दिलशान की गेंद पर एलबीडब्लू आउट हुए.
भारत के छह खिलाड़ियों में से चार को कैच आउट हुए, एक एलबीडब्लू और एक रन आउट हुए.
भारत टॉस जीतकर पहले बल्लेबाज़ी करने का फ़ैसला किया.
सात रन प्रति ओवर की दर से रन बना रहे भारतीय बल्लेबाज़ों के सामने श्रीलंकाई गेंदबाज़ों की नहीं चली.
दिलशान ही एकमात्र गेंदबाज़ थे जिन्हें दो विकेट मिले, जबकि वास, महारुफ़ और फ़र्नांडो को एक-एक विकेट से ही संतोष करना पड़ा.
जादुई गेंदबाज़ी के लिए मशहूर मुरलीधर को पूरे दस ओवरों में एक भी विकेट नहीं मिल सका. मारूफ़ सबसे महंगे गेंदबाज़ साबित हुए जिन्होंने दस ओवरों में 82 रन दिए.
सचिन तेंदुलकर काफ़ी अंतराल के बाद अंतरराष्ट्रीय क्रिकेट खेल रहे हैं जबकि पूर्व कप्तान सौरभ गांगुली इस टीम में नहीं हैं.
सचिन तेंदुलकर कोहनी की चोट की वजह से पिछले छह महीने से अंतरराष्ट्रीय मैच में नहीं खेले थे.
इस मैच को कोच ग्रेग चैपल के लिए एक चुनौती के रूप में देखा जा रहा है.
आज के मैच के लिए ग्यारह सदस्यीय भारतीय टीम में युवा तेज़ गेंदबाज़ श्री संत जगह दी गई है.
श्रीलंका के दो स्टार खिलाड़ी मुरलीधरन और जयसूर्या इस मैच में खेल रहे हैं, पहले उनकी फिटनेस को लेकर आशंका जताई जा रही थी.
भारतीय टीम
राहुल द्रविड़ (कप्तान), वीरेंद्र सहवाग (उपकप्तान), सचिन तेंदुलकर, गौतम गंभीर, युवराज सिंह, वेणुगोपाल राव, सुरेश रैना, महेंद्र सिंह धोनी, हरभजन सिंह, मुरली कार्तिक, इरफ़ान पठान, अजित अगरकर, जेपी यादव, श्री संत, रुद्र प्रताप सिंह
श्रीलंका टीम
मर्वन अटापट्टू (कप्तान), सनत जयसूर्या, महेला जयवर्धना, कुमार संगकारा, टी दिलशान, यू थरंगा, टी समरवीरा, चमिंडा वॉस, उपुल चंडाना, फ़रवीज़ महारूफ़, रसेल अर्नॉल्ड, दिलहारा फ़र्नांडो, मुथैया मुरलीधरन, डी लोकुहेट्टिगे, एन ज़ोयसा
