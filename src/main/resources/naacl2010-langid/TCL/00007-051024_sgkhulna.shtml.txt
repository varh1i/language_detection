বাংলাদেশের খুলনায় বিএনপি-র স্থানীয় এক নেতা বোমা-হামলায় নিহত হওয়ার পর দল ও পুলিশের কাছ থেকে এ ব্যাপারে পরস্পরবিরোধী বক্তব্য পাওয়া যাচ্ছে।
খুলনার দৌলতপুরে বিএনপি-র ওয়ার্ড পর্যায়ের একজন নেতা, মিজানুর রহমান বাবলু রবিবার রাতে অজ্ঞাতপরিচয় সন্ত্রাসীদের বোমায় প্রাণ হারান।ওই বোমা-হামলায় আহত হন আরও তিনজন। পুলিশের ধারণা, বিএনপি-র অভ্যন্তরীণ কোন্দল বা কোনও ব্যবসায়িক বিরোধের সূত্র ধরেই সম্ভবত এই হামলা চালানো হয়েছে। তবে দেশের প্রধান শাসক দল বিএনপি দলীয় কোন্দলের কথা অস্বীকার করে বলছে, ওই অঞ্চলে সক্রিয় কিছু চরমপন্থী গোষ্ঠীরই কাজ এটা।
পুলিশের বিরুদ্ধে বিএনপি-র খুলনা মহানগর কমিটির নেতারা অভিযোগ করেছেন, ওই অঞ্চলে নিষিদ্ধ ঘোষিত বেশ কয়েকটি চরমপন্থী গোষ্ঠীর বিরুদ্ধে অভিযানে পুলিশ ইদানিং শিথিলতা দেখাচ্ছে বলেই তারা আবার সক্রিয়তা শুরু করতে পেরেছে এবং এইসব খুনখারাপি ও বোমা হামলা তারই প্রমাণ। তবে বাংলাদেশে পুলিশের মহানির্দেশক আবদুল কায়ুম বিবিসি-কে বলেছেন, তাদের অভিযানে রাশ টানার কোনও প্রশ্নই নেই এবং এর ফলেই চরমপন্থীদের কর্মকান্ড এখন পুরোপুরি নিয়ন্ত্রণে আছে।
