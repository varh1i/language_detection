
  Nod: Sianel ddigidol yr yr Aeleg yn 2007 
Mae Ofcom newydd gyhoeddi cytundeb â chwmni Scottish TV a Grampian TV fydd yn hwb i sefydlu sianel deledu ddigidol Aeleg erbyn 2007. 
Cytunwyd y byddai'r cwmnioedd STV a Grampian yn cyfrannu'n ariannol at Wasanaeth Cyfryngau'r Aeleg. 
Mae'r cyfraniad yn golygu £1.2m o ran cefnogi rhaglenni a hyrwyddo dros dair blynedd. 
Dywedodd Ofcom ei fod yn credu y gallai'r sianel gychwyn erbyn Ionawr 2007 â chyllideb rhwng £13m a £16m. 
"Mae'r cytundeb yn gam cadarnhaol at greu sianel ddigidol i wylwyr Gaeleg," meddai Vicki Nash, Cyfarwyddwr Ofcom yr Alban. 
Dywedodd Euryn Ogwen, sydd wedi bod yn ymgynghori â sefydlwyr y sianel, fod y cyhoeddiad yn golygu "na fydd STV a Grampian, dau gwmni ITV yr Alban, yn darlledu rhaglenni Gaeleg ond yn lle hynny yn cyfrannu arian at redeg y sianel". 
'Pedair awr' 
Dywedodd na fyddai'r sianel yn debyg i S4C o ran yr arlwy a nifer yr oriau. 
"Mae'r niferoedd sy'n siarad Gaeleg yn fach o'i gymharu â'r nifer sy'n siarad a deall y Gymraeg. 
"Y syniad efallai ydi gwasanaeth o ryw bedair awr y dydd ond yn y drefn ddigidol byddan nhw'n cael eu hailddangos mewn blociau yn gyson. Felly bydd yr Aeleg yn cael ei gwylio drwy'r dydd ar sianel arbennig ond nid rhaglenni newydd bob tro." 
Casglodd datganiad Ofcom ar raglenni y Cenhedloedd a'r Rhanbarthau, a gyhoeddwyd ym Mehefin fel rhan o'i Adolygiad o Ddarlledu Cyhoeddus, y dylai darlledwyr masnachol yn y gwasanaeth cyhoeddus gefnogi sefydlu sianel ddigidol Aeleg. 
Awgrymodd y ddogfen y dylai darlledwyr masnachol symud yn raddol oddi wrth ddarlledu rhaglenni Gaeleg wrth i'r sianel ddigidol gryfhau. 
Mae Ofcom wedi dweud ei fod yn credu mai STV a Grampian TV allai gyfrannu'n fwyaf effeithiol at ddyfodol teledu yn yr Aeleg drwy gefnogi'r sianel newydd. 
Newidiadau 
Argymhellodd y dylai cyfraniad ddod o'r arian ar gael wedi lleihau nifer y rhaglenni Gaeleg fyddai'n cael eu dangos yn ystod oriau brig y ddau gwmni. 
Ond ni fydd gostyngiad yng nghyfanswm oriau'r rhaglenni Gaeleg ar y sianeli hyn hyd nes y bydd y sianel ddigidol newydd wedi bod yn weithredol am flwyddyn. 
Mae disgwyl i newidiadau pellach i'r patrwm rhaglenni Gaeleg ar y sianeli masnachol gael eu trafod yn fwy manwl dros y blynyddoedd nesaf. 
Credir y bydd angen newid y ddeddf gynradd er mwyn gweithredu rhai o'r newidiadau pellach, proses sydd y tu hwnt i reolaeth Ofcom. 
Mae Ofcom yn gyfrifol am gymeradwyo cynllun corfforaethol y Gwasanaeth Cyfryngau Gaeleg ac mae wedi gofyn am, amserlen fanwl gan y gwasanaeth ar gyfer sefydlu'r sianel. 
