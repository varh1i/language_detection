
KAAPSTAD. - Die polisie het twee mans in 'n begraafplaas in hegtenis geneem nadat 'n onbekende man in Maitland vermoor is.
'n Verbyganger het die lyk van die man in sy veertigs gisteroggend omstreeks 06:10 onder die Koebergbrug oor die N1 gevind.
Volgens supt. Debby Pheiffer, 'n polisiewoordvoerder, het die oorledene meswonde aan die nek gehad.
"Die mense wat die lyk gevind het, het die polisie ontbied en die beamptes het begin om die gebied te fynkam.
"Die polisie het die inligting van mense in die omgewing opgevolg en twee mans gevind waar hulle in 'n nabygeleë begraafplaas weggekruip het," het Pheiffer gesê.
Die twee het na berig word agter 'n grafsteen weggekruip.
Die polisie het op 'n mes in hul besit beslag gelê.
Die twee mans is volgens Pheiffer onderskeidelik 21 en 43 jaar oud en albei is inwoners van Kensington.
"Die motief vir die aanval is nog onbekend, maar die polisie het 'n moordsaak geopen."
Die twee mans sal vandag in die Kaapstadse landdroshof verskyn.
Enigiemand met inligting kan insp. Richard Botto by 021 511 4470 of Stop Misdaad by 08600 10111 bel.
