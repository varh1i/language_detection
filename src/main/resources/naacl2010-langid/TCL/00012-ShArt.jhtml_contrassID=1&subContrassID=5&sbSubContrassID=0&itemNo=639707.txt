עננה של בחירות תרחף מעל מושב החורף של הכנסת, שייפתח היום אחר הצהריים בנאומיהם של נשיא המדינה משה קצב, ראש הממשלה אריאל שרון ויו"ר הכנסת ראובן ריבלין. בכל נאום, בכל קריאת ביניים, בכל עימות קולני במליאה, בכל הודעה לעיתונות - יראו הח"כים לנגד עיניהם רק את ציבור הבוחרים ויכוונו דבריהם לאוזניו. 
רוב הח"כים, שישובו היום מפגרה של שלושה חודשים, מעריכים שהבחירות לכנסת ה-17 לא יתקיימו כמתוכנן בנובמבר 2006 אלא יוקדמו לאביב הקרוב. "אין לי ספק שהבחירות יוקדמו, השאלה היא בכמה זמן, זאת למרות שמרבית הח"כים אינם רוצים בהקדמת הבחירות ורוב המפלגות אינן ערוכות עדיין לבחירות", אומר ריבלין. גם שרת התקשורת דליה איציק (עבודה) סבורה שהבחירות יוקדמו לאביב. יו"ר האופוזיציה ח"כ יוסף לפיד (שינוי) מבטיח כי "אם נוכל להקדים את הבחירות, נעשה זאת". יו"ר סיעת ש"ס, ח"כ אלי ישי, מכריז ש"אנחנו מעוניינים בהקדמת הבחירות ולהערכתי הן יוקדמו". 
יו"ר ועדת חוקה, חוק ומשפט, ח"כ מיכאל איתן (ליכוד), מספר כי בפגישה שקיים עם שרון הציע לו להגיע לסיכום עם העבודה בדבר קביעת תאריך מוסכם להקדמת הבחירות ליוני או יולי 2006, "כדי לקצר את מערכת הבחירות ולחסוך משאבים רבים, כי ממילא כל המושב הקרוב יתנהל בצל הבחירות". ח"כ אריה אלדד (האיחוד הלאומי) שואף להפיל את ראש הממשלה אריאל שרון בהצעת אי אמון כדי להשפילו. ח"כ מאיר פרוש (אגו"י) משוכנע ש"במושב החורף תסתיים כהונת הממשלה". "ההערכה שלי היא שהממשלה תחזיק מעמד רק עד חודש מארס", אומר ח"כ אהוד יתום מקבוצת "המורדים" בליכוד. ח"כ אחמד טיבי (חד"ש-תע"ל) מתבסס על ההיסטוריה הפוליטית של ישראל בהערכתו שהבחירות יוקדמו: "תמיד הבחירות לכנסת הוקדמו בחצי שנה". 
רק ח"כ זהבה גלאון (יח"ד-מרצ) טוענת שהממשלה תחזיק מעמד עד נובמבר 2006, משום שמפלגת העבודה תמשיך להוות חלק ממנה, בהנחה ששמעון פרס ייבחר בשבוע הבא ליו"ר. "מפלגת העבודה הפכה לגוף חסר חיים. צריך לקרות משהו מאוד דרמטי כדי שמפלגת העבודה תפרוש", סבורה גלאון. 
המפתח בידי העבודה
שרון שואף לקיים את הבחירות במועד הקבוע בחוק, בנובמבר הבא. בשיחות עם שרים וח"כים שזימן ללשכתו בימים האחרונים הוא אמר, שאין כל סיבה להקדים את הבחירות ויש לאפשר לממשלה למשול, לנהל את ענייני המדינה ולנסות לקדם את תהליך השלום עוד שנה בדיוק. 
המפתח ליכולתו של שרון להמשיך ולקיים את ממשלתו הוא במידה רבה רצונה הטוב של מפלגת העבודה. פרישה של העבודה מהקואליציה תמוטט את הממשלה, משום שקשה להאמין ששרון ייענה לדרישות של שינוי (תיקון חוק טל וחקיקת חוק ברית הזוגיות) המוצגות כתנאי להצטרפותה לממשלה, שהרי היענות כזו משמעותה משבר חמור וארוך טווח עם המפלגות הדתיות והחרדיות. לפיד, שדן לפני כשבועיים עם שרון באפשרות הצטרפותה של שינוי לקואליציה, אומר כי "לדעתי אפשרות הצטרפותנו לקואליציה ירדה מהפרק, זה לא נראה לי ריאלי ששרון ייענה לתביעות שלנו". 
יו"ר סיעת העבודה בכנסת, ח"כ אפרים סנה, סבור שלמפלגתו אין יותר מה לחפש בקואליציה. "הצידוק לשותפות שלנו בקואליציה פקע ברגע שננעלו שערי כיסופים ופונו כל המתנחלים מגוש קטיף ומצפון השומרון. ההצדקה היחידה שיש אולי להמשך ישיבתנו בממשלה היא רק אם נצליח להביא לשינויים מהותיים בתקציב המדינה או למהלכים מדיניים נוספים מול הפלשתינאים", אומר סנה. "מפלגת העבודה היא זן תמוה של מפלגה", אומר טיבי. "מצד אחד היא בעלת ברית נאמנה של שרון ומצד שני אף מפלגה הרואה עצמה אלטרנטיווה לשלטון איננה אוהבת ללכת לבחירות מעמדה שלטונית". ח"כ לפיד מדבר בנימה מזלזלת על מפלגת העבודה. "עזה התפנתה, אבל מפלגת העבודה עדיין לא. לנוכח שקיעתה של מפלגת העבודה, אנחנו רוצים להיות אלטרנטיווה לשלטון", הוא מכריז. 
דבריו של לפיד מרגיזים את יו"ר סיעת המפד"ל, ח"כ זבולון אורלב. "שינוי נוהגת בדו-פרצופיות. היא מתיימרת להתנהג כאופוזיציה, אבל היא נמר של נייר. בנושא המדיני היא תמכה בהתנתקות ובנושא הכלכלי היא תמכה במדיניות של נתניהו ועתה בקו של אולמרט". גם נציגים אחרים של האופוזיציה תוקפים את חוסר תפקודו של לפיד כיו"ר האופוזיציה. "העובדה שאין למעשה אופוזיציה לממשלה היא אסון לדמוקרטיה. אף פעם לא היינו במצב כזה שהמפלגה הגדולה ביותר באופוזיציה תומכת במדיניות הממשלה. ש"ס כיום היא האופוזיציה היחידה לממשלה," אומר ח"כ ישי. "אין שום נקודת חיבור בין כל מרכיבי האופוזיציה", אומרת ח"כ גלאון. 
יו"ר שינוי דוחה את הביקורת. "אני מודה שהאופוזיציה איננה מגובשת. כשש"ס בצד אחד והמפלגות הערביות מצד שני, קשה להגיע לגיבוש כל מרכיבי האופוזיציה". עם זאת הוא מבטיח, שסיעתו תצביע נגד מינויו של אהוד אולמרט לשר האוצר ("חוץ ממני, בשל הידידות בינינו") ונגד צירופם של הח"כים רוני בר-און וזאב בוים (ליכוד) לממשלה, שיובאו היום לאישור מליאת הכנסת. 
נציגי סיעות הימין וחלק מ"מורדי" הליכוד עדיין אינם סולחים לשרון על ביצוע תוכנית ההתנתקות. "הקרע בתוך הליכוד הוא עמוק. אם שרון ירצה להמשיך בקו שלו, יהיה לו קשה למצוא מכנה משותף רחב בסיעתו", מעריך ריבלין. ח"כ אריה אלדד מבטיח כי "נעשה כל מאמץ לגייס רוב בכנסת כדי להפיל את שרון. הדבר תלוי במידה רבה ב'מורדי' הליכוד. אם שרון יצליח 'לקנות' אותם ויעניק להם תפקידים והטבות, הם לא ייתנו יד להפלתו, אבל אני תולה תקוות בקבוצת ח"כים מקרב 'המורדים', שלאחר שיהיה ברור להם שלא ייבחרו לכנסת הבאה הם יתמכו בהצעת אי אמון". ח"כ אלדד מדגיש כי הוא רואה חשיבות רבה בקיצור ימיה של הממשלה גם בחודשים ספורים בלבד, כדי להנחיל מפלה לשרון. ח"כ אהוד יתום, שזומן לפגישה עם שרון ערב פתיחת המושב, אומר כי הצבעתם של חברי קבוצת "המורדים" תלויה במידה רבה במדיניות שתינקט על ידי שרון: "אם יימשכו הנסיגות החד-צדדיות, ברור שנעשה כל מאמץ כדי למנוע זאת". 
שרון אמר לשרים וח"כים שעלו אליו לרגל בימים האחרונים כי התרשם שהלכידות בקבוצת "המורדים" התפוררה ויש להבחין בין הקבוצה המיליטנטית יותר של ח"כים (ובהם עוזי לנדאו, מיכאל רצון, איוב קרא ודוד לוי), שתמשיך להצביע נגד מדיניות הממשלה, לבין קבוצה מתונה יותר (חיים כץ, לאה נס, גלעד ארדן ואהוד יתום למשל), שעשויה לתמוך בעמדות הממשלה. שרון אף זימן לשיחה את הח"כים הנמנים עם הפלג המתון יותר. 
עדיין לא ברור אם מושב החורף, האמור להסתיים בתחילת אפריל, יימשך כמתוכנן ויסתיים רק בערב חג הפסח, או ששרון ייאלץ לקצר אותו בשל חוסר יכולתו לתפקד (כישלון בגיוס רוב לאישור תקציב המדינה, קשיים באישור חוקים חשובים או הצבעת אי אמון ביוזמת סיעות האופוזיציה). ייתכן גם שלקראת תום המושב יגיעו שרון ופרס (בהנחה שייבחר ליו"ר העבודה) לסיכום בדבר גיבוש הצעת חוק משותפת להתפזרות הכנסת ולהקדמת הבחירות ליוני או יולי. 
לח"כ מאיר פרוש יש הסבר מעניין מדוע הממשלה תסיים את כהונתה במושב הנוכחי. "אני סבור שאם ארגוני הטרור הרצחניים ימשיכו לבצע פיגועים קשים נגד אזרחים ישראלים, כפי שאירע בשבוע שעבר בחדרה, שרון לא יוכל להבליג והוא יהיה חייב להגיב בחריפות רבה, כדי לרצות את ציבור הבוחרים של הליכוד ואת סיעות הימין. אבל מדיניות תקיפה כזו, שתהיה מנוגדת לעמדת העבודה, תאלץ את פרס להוביל את העבודה לפרישה מהקואליציה, ואז לא תהיה לשרון כל ברירה אלא להקדים את הבחירות". 
פופוליזם קואליציוני
מרבית הח"כים מעריכים שמושב החורף יהיה סוער וקולני מאוד. "אני צופה מושב קשה וטעון מאוד מכמה סיבות", אומר יו"ר הקואליציה ח"כ גדעון סער, שדן בסוף השבוע שעבר עם שרון בהיערכות הקואליציה לקראת המושב. "ראשית משום שמדובר במושב ארוך שנמשך כמעט חצי שנה. שנית, אנחנו נכנסים לשנת בחירות והניגודים בעמדות מתחדדים. שלישית, השותפות הקואליציונית בין הליכוד והעבודה היא שותפות לא טבעית בין שני יריבים פוליטיים, דבר שמקשה על יכולתם לפעול במשותף". שרת התקשורת דליה איציק מעריכה כי "גם אם הבחירות יוקדמו וגם אם הן יתקיימו במועדן, ברור שאנו נכנסים לישורת האחרונה שלפני הבחירות. כל אחד יגייס את כל מאמציו כדי לדבר אל ציבורים רחבים". היא סירבה לומר אם היא תומכת בהקדמת הבחירות או מתנגדת לה. 
ח"כ אורלב סבור כי "זה יהיה מושב רווי עימותים מילוליים, קולניים ובוטים בגלל הבחירות שבשער, כי כל שר או ח"כ ירצה להדגיש את עמדותיו בפני ציבור הבוחרים שלו". ח"כ ישי אומר כי "ברור שאווירת הבחירות תשפיע על אופי הדיונים והנאומים יהיו יותר פופוליסטיים". לדעת ח"כ טיבי "יהיה במושב החורף פופוליזם קואליציוני שיכלול גם יוזמות חקיקה פופוליסטיות של ח"כים מהימין נגד המגזר הערבי". 
המשוכה הראשונה שיהיה על שרון לעבור בכנסת כבר היום היא אישור מינויו של אולמרט לשר אוצר קבוע וצירופם לממשלה של בר-און ובוים. לפני כחצי שנה ביקשה הקואליציה להביא את המינוי של בר-און ובוים לאישור הכנסת, אולם הבקשה נדחתה ברגע האחרון משום שהוברר שלא היה רוב לאישורה. שרון החליט למזג את אישור שלושת המינויים להצבעה אחת, כדי לבחון את מידת יכולתו לשלוט בסיעת הליכוד, המונה 40 מנדטים. "אם שרון איננו מסוגל להעביר בכנסת החלטה פורמלית של שלושה שינויים בהרכב הממשלה, כנראה שבאמת הליכוד מפוצל ויש ליכוד א' וליכוד ב'", אומרים בלשכת ראש הממשלה. הם עדיין מאמינים שיהיה ביכולתם לגייס את הרוב הנדרש לאישור המינויים ולפחות 61 ח"כים (מתוך 64 הנכללים "על הנייר" בקואליציה) יתמכו באישור. "על הנייר" מתכוונים להצביע נגד שר האוצר לשעבר בנימין נתניהו ו"המורדים" עוזי לנדאו, דוד לוי, יולי אדלשטיין, איוב קרא ומיכאל רצון. 
הנושאים העיקריים שיעסיקו את הכנסת במושב הנוכחי יהיו בראש ובראשונה הנושאים הכלכליים. בפני שרון ואולמרט ניצבת משימה קשה לגייס רוב לתקציב, שיובא לאישור הכנסת במחצית השנייה של חודש נובמבר. העבודה, שהתנגדה לאישור התקציב בממשלה, תדרוש משרון לבצע בו שינויים מהותיים כדי להבטיח את תמיכתה בו. "אין לי ספק ששרון יצליח לרצות את שרי העבודה בנושא התקציב. הכל עניין של מחיר", אומרת ח"כ גלאון. בתחום המדיני-הביטחוני לא צפויות בשלב זה התפתחויות ממשיות. שרון הכריז כי לא יהיו צעדים חד-צדדיים נוספים, אבל "המורדים" בליכוד אינם מאמינים לו. "הסערה עלולה להתחדש בכל רגע. אנחנו חייבים כל הזמן לעמוד על המשמר כדי למנוע הפתעות", אומר ח"כ יתום. 
ועדת חוקה, חוק ומשפט, העוסקת זה כשנתיים בגיבוש הצעת החוקה, מתכוונת להשלים בחודשים הקרובים את הניסוח הסופי שלה ולאשר אותה לקריאה ראשונה עוד בטרם יירד המסך על הכנסת ה-16. זאת כדי להבטיח שהמאמצים הכבירים שהשקיעה הוועדה בעשרות רבות של ישיבות ודיונים לא יירדו לטמיון. 
