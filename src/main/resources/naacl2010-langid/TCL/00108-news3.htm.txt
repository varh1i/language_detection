
Tila walang bumili sa kwento ni Sen. Miriam Defensor Santiago na diumano’y pagpaplano nina Senate President Franklin Drilon at dating Pangulong Corazon Aquino na ikudeta o ipapatay si Pangulong Gloria Macapagal-Arroyo kung hindi ito kusang bababa hanggang Oktubre 15.
Mismong mga alagad ng Simbahang Katoliko ay hindi naniniwala rito at sinabing black propaganda lamang ito at psy war material ng Malacañang gamit si Santiago bilang tagabenta.
"Gloria actually is assassinating herself There they are so desperate and panic-stricken that they say and do things that are really causing their self-destruction kaya wala na, wala na silang magawa kundi magpakawala ng istorya against the opposition," ani running priest Fr. Robert Reyes na kilalang kritiko ng pamahalaang Arroyo.
Maging si House Speaker Jose de Venecia ay nag-aalangan sa katotohanan ng impormasyon ng senadora, partikular ang pagkakasangkot ni Aquino sa maitim na balak laban kay Arroyo.
"I don’t think former president is involved in such conspiracies to assassinate (President Arroyo). I think all she’s involved is in the campaign to ask for the resignation of the President," ani De Venecia bagama’t sinasabi nitong hindi rin naman dapat balewalain ang naturang banta sa buhay ng Chief Executive.
Mula sa Camp Crame, sinabi ni Philippine National Police (PNP) chief Director General Arturo Lomibao na wala naman silang nasasagap na impormasyon hinggil sa ‘assassination plot’ laban sa Pangulo ngunit meron man nito o wala ay patuloy ang kanilang monitoring para sa kaligtasan ni Arroyo.
Kahapon ay pinasimulan na ng National Bureau of Investigation (NBI) ang pag-iimbestiga sa exposé ni Santiago matapos itong iutos ni Justice Sec. Raul Gonzalez.
Ayon kay NBI Director Reynaldo Wycoco, kumikilos na ang mga tauhan ni newly promoted Intelligence Service chief Deputy Director Edmundo Arugay para berepikahin ang ulat ukol sa planong ‘physical removal’ kay Arroyo mula sa palasyo.
Samantala, wala namang maikomento si Local Government Sec. Angelo Reyes sa ibinunyag na ‘kill plot’ at sa halip ay sinabi nitong, "hintayin na lang natin kung ano ang mangyayari," sa isang panayam sa Palayan City.
Sa isang panayam sa radyo, inamin ni Press Sec. at presidential spokesman Ignacio Bunye na wala silang hawak na ebidensya o matibay na basehan sa sinasabing ‘kill plot’ at sa katotohanan ay wala rin silang personal na nalalaman sa exposé ni Santiago.
Ngunit mariin nitong itinanggi ang paratang na ‘scripted’ ang mga pahayag ng senadora at ito’y dikta lahat ng Malacañang para ipitin ang mga kalaban sa pulitika, gaya nina Drilon at Aquino.
