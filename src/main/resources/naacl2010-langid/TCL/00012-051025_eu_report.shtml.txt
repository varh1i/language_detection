Днес се очаква Европейската комисия да потвърди виждането си, че България и Румъния могат да станат пълноправни членки на съюза от януари 2007 година, но само ако се справят с широко разпространената корупция и ускорят реформите в няколко ключови области. 
В годишните доклади на комисията за степента на подготвеност на България и Румъния за членство се очаква да бъде подчертано, че България е загубила темпото на подготовка през последната година на политически промени. 
За първи път докладът се очаква да бъде по-критичен към България отколкото към Румъния. Кореспондент на ББС съобщи, че в документа се посочва, че България изостава в 16 области, докато Румъния - в 14. 
Комисията призовава и двете страни да не пестят сили в борбата с корупцията, особено по високите етажи на властта. 
Европейската комисия ще изпрати предупредителни писма до България и Румъния. 
По-късно в двете страни ще бъдат изпратени експерти, които да преценят напредъка в проблемните области, след което през пролетта ще има нов мониторингов доклад. 
