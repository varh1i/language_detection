
Want er mag nog steeds geen hoofdsponsor zijn bij RBC, veel kritiek van andere sponsors komen en ook nog eens een elftal opdraven dat een karikatuur is van een eredivisieformatie, het vertrouwen op betere tijden is groot in Roosendaal.
Trainer Roks herhaalde dat gisteren nadat zijn ploeg bij FC Utrecht op ontluisterende wijze tegen zijn tiende competitienederlaag (4-1) was opgelopen. Een zeldzaam gebrek aan techniek, fantasie en doortastendheid demonstreerde RBC. De nummer achttien van de eredivisie heeft nu al zoveel achterstand opgelopen dat de wanhoop erg dichtbij moet zijn.
‘Nee hoor’, zegt trainer Roks. ‘Ik zie op de training wat dit elftal kan en ik ben er zeker van dat dit er in de wedstrijden ook snel zal uitkomen.’ Het is voor hem te hopen, want de onrust groeit met de dag en de afgelopen week stond de eerste sponsor van de club op die zinspeelde op het vervroegde vertrek van Roks en de snelle komst van Johan Neeskens.
Roks laat de speculaties aan zich voorbijgaan en blijft zich richten op zijn werk. Wat dat betreft bood het armzalige treffen met FC Utrecht hem geen enkel houvast.
Weliswaar was er na Kpaka’s gelijkmaker na rust even de hoop dat de winst in het verschiet lag, maar daarvoor ontbrak het aan klasse en doortastendheid die de thuisploeg met onder meer zijn 20-jarige debutant Nassir Maachi (twee treffers) wel had.
