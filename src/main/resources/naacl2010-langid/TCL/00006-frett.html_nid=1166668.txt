
Franskur þingmaður ætlar í dag að leggja fram tillögu á þinginu þess efnis að reykingar verði bannaðar á kaffihúsum, börum og öðrum opinberum stöðum í Frakklandi. Nái þetta fram að ganga verður það stórt skref í baráttu franskra yfirvalda gegn reykingum. Samkvæmt skoðanakönnun sem birt var í síðasta mánuði eru um 80% Frakka fylgjandi reykingabanni á opinberum stöðum.
Meira að segja meirihluti reykingamanna, eða 56%, var fylgjandi slíku banni. Tillaga þingmannsins, Yves Bur, mun njóta stuðnings rúmlega tugar annarra þingmanna. Núgildandi lög banna reykingar á sjúkrahúsum, lestarstöðvum og flugvöllum og kveða á um að einungis sé reykt á afmörkuðum stöðum á veitingahúsum. Mjög algengt er að þessi lög séu brotin.
Fimm Evrópulönd, Ítalía, Írland, Malta, Noregur og Svíþjóð, hafa þegar bannað reykingar á veitingastöðum og vinnustöðum. Belgar hyggjast banna reykingar á vinnustöðum í janúar og á börum og veitingastöðum ári síðar.
