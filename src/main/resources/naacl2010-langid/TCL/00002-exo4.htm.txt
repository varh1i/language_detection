 UMose waphendula wathi: "Kepha bheka, abayikukholwa yimi, bangalaleli izwi lami, ngokuba bayakusho ukuthi: ‘UJehova akabonakalanga kuwe.’" 
 Wayesethi kuye uJehova: "Kuyini lokhu okusesandleni sakho na?" Wathi: "Yinduku." 
 Khona wathi: "Yiphonse phansi." Wayeseyiphonsa phansi. Yaphenduka inyoka; uMose wayibalekela. 
 Wayesethi uJehova kuMose: "Yelula isandla sakho, uyibambe ngomsila." Wayeselula isandla sakhe, wayibamba; yaphenduka induku esandleni sakhe— 
 ukuba bakholwe ukuthi uJehova, uNkulunkulu wawoyise, uNkulunkulu ka-Abrahama, noNkulunkulu ka-Isaka, noNkulunkulu kaJakobe, ubonakele kuwe. 
 UJehova wathi futhi kuye: "Faka isandla sakho esifubeni sakho." Wayesefaka isandla sakhe esifubeni sakhe; lapho esesikhipha, bheka, isandla sakhe sasinochoko, sinjengeqhwa. 
 Wayesethi kuye: "Buyisela isandla sakho esifubeni sakho." Wayesesibuyisela isandla sakhe esifubeni sakhe; kuthe esikhipha esifubeni sakhe, bheka, sase siphendukile, sinjengenyama yakhe. 
 "Kuyakuthi uma bengayikukholwa nguwe, bengalaleli izwi lesibonakaliso sokuqala, bayakukholwa yizwi lesibonakaliso sasemuva. 
 Kuzakuthi-ke uma bengayikukholwa nayilezi zibonakaliso ezimbili, bengalaleli izwi lakho, uyakukha amanzi omfula, uwathele emhlabathini owomileyo; amanzi owakha emfuleni ayakuphenduka igazi emhlabathini owomileyo." 
 UMose wayesethi kuJehova: "Nkosi, angizange ngibe ngumuntu oyiqaphuqaphu, nakuqala namanje lapho usukhulumile encekwini yakho, ngokuba umlomo wami unzima, unamalimi." 
 UJehova wayesethi kuye: "Ngubani owenzile umlomo womuntu na? Ngubani owenza isimungulu, nesithulu, nobonayo, nempumputhe na? Akusimina, uJehova, na? 
 Ngalokho hamba; ngizakuba nomlomo wakho, ngikufundise lokho ozakukukhuluma." 
 Kepha wathi: "O Nkosi, ake uthume ngesandla salowo ozakumthuma." 
 Intukuthelo kaJehova yamvuthela uMose; wathi: "Akakho umfowenu u-Aroni, umLevi, na? Ngiyazi ukuthi ukhuluma kahle yena. Futhi bheka, uyaphuma ukukuhlangabeza; nalapho ekubona, uyakuthokoza enhliziyweni yakhe. 
 Uyakukhuluma kuye, ufake amazwi emlonyeni wakhe; ngizakuba nomlomo wakho nomlomo wakhe, nginifundise lokho eniyakukwenza. 
 Uyakukukhulumela kubantu, abe ngumlomo kuwe, wena ube njengoNkulunkulu kuye. 
 Uzakuphatha le nduku ngesandla sakho, oyakwenza izibonakaliso ngayo." 
 Wayesehamba uMose, wabuyela kuJetiro umukhwe wakhe, wathi kuye: "Ake ngihambe, ngibuyele kubafowethu abaseGibithe, ngize ngibone ukuthi basekhona yini." UJetiro wathi kuMose: "Hamba nokuthula." 
 UJehova wathi kuMose kwaMidiyani: "Hamba ubuyele eGibithe, ngokuba sebafa abantu bonke abafuna ukukubulala." 
 UMose wayesethatha umkakhe namadodana akhe, wabakhwelisa embongolweni, wabuyela ezweni laseGibithe; uMose waphatha induku kaNkulunkulu ngesandla sakhe. 
 UJehova wathi kuMose: "Ekuhambeni kwakho usubuyela eGibithe bhekisisa ukuba wenze ebusweni bukaFaro zonke izimangaliso engizibeke esandleni sakho; kepha mina ngiyakuyenza lukhuni inhliziyo yakhe; akayikubayeka abantu ukuba bahambe. 
 Uyakuthi kuFaro: ‘Usho kanje uJehova, uthi: U-Israyeli uyindodana yami, uyizibulo lami. 
 Ngiyakutshela: "Yiyeke indodana yami ukuba ihambe ingikhonze," kepha awuyiyekanga; bheka, sengiyakubulala indodana yakho, izibulo lakho.’" 
 Kwathi endleleni endlini yezihambi uJehova wahlangana naye, wafuna ukumbulala. 
 USipora wayesethatha insengetsha, wanquma ijwabu lendodana yakhe, waliphonsa ngasezinyaweni zakhe, wathi: "Impela ungumyeni wegazi kimi." 
 Wamdedela-ke. Khona wathi: "Ngumyeni wegazi ngenxa yokusoka." 
 UJehova wayesethi ku-Aroni: "Hamba umhlangabeze uMose ehlane." Wahamba, wahlangana naye entabeni kaNkulunkulu, wamanga. 
 UMose wamtshela u-Aroni onke amazwi kaJehova amthume nawo, nezibonakaliso zonke amyale ngazo. 
 OMose no-Aroni baya, babutha onke amalunga abantwana bakwa-Israyeli; 
 u-Aroni wakhuluma onke amazwi uJehova awakhulume kuMose, wazenza izibonakaliso emehlweni abantu. 
 Abantu bakholwa-ke. Sebezwile ukuthi uJehova ubahambele abantwana bakwa-Israyeli, nokuthi ukubonile ukuhlupheka kwabo, base bekhothama, bakhuleka.
