
TERSERGAM: The Arcade di Hong Kong akan menjadi
contoh pembangunan berteknologi tinggi yang bakal
direalisasikan I-City di Shah Alam.
Menawarkan kemudahan teknologi terkini dan pengalaman baru mengunjungi kompleks membeli-belah
BAYANGKAN! Sebaik saja memasuki bandar pintar I-City Selangor (I-City), anda sudah dimaklumkan di mana tempat letak kereta yang kosong. Anda tidak perlu lagi berpusing-pusing mencarinya, malah boleh memilih tempat letak kereta yang paling hampir dengan lokasi yang ingin dikunjungi. Sebaik saja melangkah keluar dari kereta, iklan tawaran istimewa yang ditawarkan gedung serbaneka di pusat komersial I-City dipaparkan pada PDA anda. Tidak perlu lagi merujuk papan kenyataan lokasi dan tujuan anda, semuanya boleh 'dibelek' melalui PDA. Ketika sedang membeli-belah atau bersiar-siar di kawasan riadah pinggir tasik di I-City, tiba-tiba ada suatu laporan penting yang perlu anda siapkan. Perlukan anda mencari kawasan liputan WiFi atau pusat internet? Di I-City itu tidak perlu. Anda boleh terus menggunakan laptop di mana saja anda berada kerana bandar ini menawarkan liputan WiFi di seluruh kawasan pembangunannya. Menurut I-Berhad (I-Bhd) yang memajukan I-City, perbandaran ini adalah yang pertama di Asia Tenggara menawarkan kemudahan sebegitu. Isu keselamatan juga tidak perlu dirisaukan kerana I-City adalah perbandaran yang menawarkan konsep keselamatan dengan pengawasan litar tertutup di keseluruhan kawasannya. Semua sistem maklumat dan pengawasan dilakukan di Cyberport, iaitu komponen utama I-City. Ia adalah bangunan khusus yang menempatkan inkubator, pusat kawalan dan penciptaan perisian servis elektronik dilaksanakan. Cyberport ini juga dirancang menjadi tempat bermulanya pengalaman bagi pengunjung ke I-City. Oleh itu, Cyberport bukan saja bakal memiliki ramai tenaga kerja berasaskan pengetahuan malah reka bentuknya melambangkan tumpuan perkembangan teknologi. Bandar yang bakal dimajukan di kawasan seluas 72 ekar di Seksyen 7, Shah Alam, Selangor akan memiliki kompleks sekolah bestarinya sendiri yang dengan sendirinya mendapat manfaat daripada komuniti pintar yang wujud di Cyberport. Menurut Ketua Eksekutif I-Bhd, Eu Hong Chew, pemilihan Jerde Partnership yang memiliki pengalaman luas menggambarkan kecanggihan teknologi dalam reka bentuk seperti The Fremont Street di Las Vegas dan projek Cybercentre di Hong Kong adalah gambaran awal pembangunan I-City. “Dalam projek I-City, I-Bhd dilantik sebagai penyedia eksklusif penyelesaian informasi dan komunikasi (ICT) keseluruhan pembangunan di samping menjadi pemaju dan pengurus projek bagi fasa tertentu dan mengadakan usaha sama untuk fasa lain. “Sebagai projek berasaskan infrastruktur ICT dan servis, ia menyediakan peluang bagi perniagaan integrasi sistem (SI) untuk I-Bhd. Oleh itu, I-Bhd bukan saja mampu membekalkan sistem rumah pintar, komputer dan pendingin hawa untuk I-City, malah akan merangsang pembangunan sistem perbandaran pintar lain seperti untuk letak kereta, maklumat jalan dan pengawasan,” katanya. Inisiatif SI akan memanfaatkan visi kerajaan Selangor menggalakkan penggunaan ICT selaras kemunculannya sebagai negeri maju pertama di Malaysia. Ia juga bakal memanfaatkan usaha memperluaskan e-kerajaan pada peringkat pihak berkuasa tempatan. Khidmat jalur lebar, perhubungan tanpa wayar dan VOIP adalah antara khidmat yang mampu disediakan I-Bhd selaras dengan penyediaan SI. “Matlamat inisiatif SI bukan saja untuk menyediakan kemudahan infrastruktur bagi I-City malah sebagai medan percubaan sebelum produk SI dipasarkan kepada pemaju lain atau pihak berkuasa tempatan sama ada pada peringkat dalam negeri mahupun luar negara. “Hari ini semakin banyak bandar menggunakan ICT sebagai pemangkin menyediakan kemudahan yang lebih baik untuk penduduk setempat dan ini sudah tentu menyediakan peluang perniagaan yang baik bagi I-Bhd,” katanya. I-City bakal menjadi penggerak pertumbuhan bidang perniagaan ICT bagi I-Bhd. Ia menjangka memperoleh pendapatan terjamin dari sektor ICT dalam tempoh 10 tahun pembangunan I-City. I-Bhd kini sedang bekerjasama dengan rakan teknologi seperti Intel bagi memajukan perisian untuk kegunaan projek pembangunannya di I-City. 
