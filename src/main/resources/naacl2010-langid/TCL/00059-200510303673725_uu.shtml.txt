
Ranskan poliisi kertoi sunnuntaina pidättäneensä 22 nuorta Pariisin esikaupunkialueen levottomuuksissa. 
Mellakat Pariisin koillispuolella sijaitsevassa Clichy-sous-Bois'ssa jäivät sunnuntain vastaisena yönä aiempaa pienemmiksi, vaikka parikymmentä autoa sytytettiinkin tuleen. Kukaan ei kuitenkaan loukkaantunut.
Mellakat alkoivat torstaina, kun kaksi poikaa kuoli paetessaan poliisia. 15- ja 17-vuotiaat pojat kiipesivät sähkönjakelukeskukseen ja saivat tappavat sähköiskut muuntajasta.
Jännitteet kasvaneet
Ranskan oppositio ja ihmisoikeusaktivistit pitivät tiukentuneita rikollisuuden vastaisia toimia osasyyllisenä loppuviikon mellakoihin. Ranskan sisäministeri Nicolas Sarkozy ilmoitti reilu viikko sitten, että Pariisin lähiöiden väkivaltaa vastaan aloitetaan "sota ilman armoa".
Arvostelijoiden mielestä Sarkozyn kovat puheet ovat ruokkineet nuorten ja poliisien välisiä jännitteitä. Ne eivät tehoa ränsistyneiden lähiöiden syviin ongelmiin, kuten työttömyyteen, köyhyyteen ja nuorten lohduttomiin tulevaisuudennäkymiin, arvostelijat sanoivat. 
