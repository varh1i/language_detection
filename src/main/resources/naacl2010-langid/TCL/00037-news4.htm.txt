
Pumalag na rin ang pinakamalaking Catholic charismatic group sa bansa, ang El Shaddai, sa pamahalaang Arroyo matapos nitong kondenahin ang marahas na Friday dispersal sa mga rallyista na nagsagawa ng rosary procession.
Sa isang statement na ipinalabas ni El Shaddai spiritual leader Bro. Mike Velarde, sinabi nitong isang malinaw na pambabastos at kawalang-galang ng pamahalaan sa pananampalataya at paniniwala ng nagsilahok sa naturang mapayapang religious activity.
"The CPR policy adopted by this administration is not a deterrence to further street demonstration but rather adds fuel to the present political instability," ani Velarde na minsang namagitan para sa pagkakaayos nina Pangulong Gloria Macapagal-Arroyo at dating Pangulong Joseph Estrada.
Kahapon ay muling ginyera ng Malacañang ang mga obispong nanguna sa ‘prayer rally’ noong Biyernes sa pagtawag sa mga ito na ipokrito at mapagkunwari dahil ginagamit pa nito ang Simbahan at mga religious activities para isulong ang kanilang pulitikal na laban sa gobyerno.
"Wala kaming ambisyon na maging presidente ng Pilipinas," sagot naman ni Novaliches Bishop Antonio Tobias.
Samantala, nilinaw ni Manila Mayor Lito Atienza na walang mga obispo at madre sa hanay ng binombang mga rallyista malapit sa Mendiola Bridge noong Biyernes at ang nangunguna sa naturang hanay nang ilarga ang water cannon dispersal ay pawang political figures na nakapanig sa oposisyon.
