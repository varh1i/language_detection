Azərbaycan parlamentinə üzvlüyə bir qrup namizəd seçkilərdə mürəkkəbdən istifadə edilməsilə bağlı daha bir təşəbbüs irəli sürüb. 
Millət vəkilliyi uğrunda seçkiqabağı mübarizə aparan 500-dən çox şəxs Mərkəzi Seçki Komissiyası, Milli Məclis və bir sıra digər qurumlara buna icazənin verilməsini xahiş edən müraciət göndərib. 
Maraqlıdır ki, sənədin müəllifləri onu imzalayan namizədlər arasında hakim Yeni Azərbaycan Partiyası üzvlərinin də olduğunu iddia edirlər. 
Seçkilərdə mürəkkəbdən istifadə edilməsilə bağlı namizədlər arasında imzatoplama kampaniyasının təşəbbüskarlarında biri olan Xalq Cəbhəsi Partiyası sədrinin müavini Fuad Mustafayevin bildirdiyinə görə, bu müraciəti 500-dən çox deputatlığa namizəd imzalayıb.
Onun dediyinə görə, imzaların sayı daha da çox ola bilərdi. Lakin həmin kampaniyanın keçirilməsinə ayrılan vaxtın az olması buna mane oldu. 
Fuad Mustafayev müraciəti imzalayanların müxtəlif siyasi mövqe tutduqlarını da deyib.
Onun təbirincə: "Onların arasında hətta YAP üzvləri də var".
Lakin Yeni Azərbaycan Partiyası siyasi şurasının üzvü Səyyad Aran bu müraciətin YAP üzvləri tərəfindən imzalanması barədə məlumatlara malik olmadığını dedi. 
Öz növbəsində Fuad Mustafayevin dediyinə görə, Azərbaycanın siyasi elitasına daxil olmaq iddiasında olan 500-dən çox insanın mövqeyinə diqqətlə yanaşılmalıdır.
Xatırladaq ki, Mərkəzi Seşki Komissiyası parlamentin qəbul etdiyi qanunlar əsasında fəaliyyət göstərir və mürəkkəbdən istifadə ilə bağlı qərar qəbul edə bilməz. 
Lakin millət vəkili Səyyad Aranın fikrincə, mürəkkəbdən istifadə edilməsi ilk növbədə seçiciləri narahat edəcək. 
Bu aksiyada iştirak edən namizədlərin fikrincə, mürəkkəbdən istifadə seçkilərin şəffaf keçəcəyini təmin edəcək və həqiqətən xalqın onu seçəcəyini iddia edən hər bir namizəd bu üsulun tərəfdarı olmalıdır.
