
LADISMITH. - Die inisiatief van een dapper man, bygestaan deur vier helpers, het die naweek voorkom dat 'n brand wat in 'n kloof ontstaan het verder versprei en groot skade aanrig - nie net in Nissenville nie, maar ook veel verder na plase. 
Daar is gevrees dat as die wind sterker sou word, die vuur oor die rant na die hospitaal sou gaan asook na plase by Knuyswagendrift en vandaar verder na die Kleinswartberge sou versprei. 
Die brand het oor 'n front van 50 m tot 100 m agter die Dassierantjie bokant Beverley Hills in die kloof ontstaan. In daardie stadium was dit nog redelik maklik beheerbaar, want die vuur het teen die wind gebrand. Mnr. Kerneels Kwantini (63) en vier helpers - me. Marieta Dolf (40), mnr. Edmundo Louw (21), me. Mary-Ann Louw (20) en me. Josinda Roodman (16) - het aan die werk gespring, takke afgebreek en die vuur begin doodslaan. 
Hulle was net betyds. - (Nia Coetzee)
