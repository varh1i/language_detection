- Træneren er ikke til diskussion, i hvert fald ikke på kort sigt.
Tilliden mellem ledelsen og træner Ralf Rangnick i Bundesligaklubben Schalke 04 slår sprækker. Efter lørdagens nederlag i Hamburg slog krisen ud i lys lue. Medrejsende fans gav vreden frit løb ved spillerbussen, og manager Rudi Assauer lignede et ulmende vulkanudbrud.
Manageren kunne have givet sin fulde opbakning til træneren, men valgte altså en mere vævende udmelding, der mellem linierne kunne signalere at træner Rangnicks fremtid hænger i en tynd tråd i Gelsenkirchen.
Søndag var den karismatiske fodboldboss faldet mere ned på jorden, men det betød ikke at krisen var fjernet som øverste punkt på dagordenen.
En gruppe af førsteholdstruppens bærende kræfter blev bedt om at stille til møde på Rudi Assauers kontor.
- Forud den vigtige kamp mod Fenerbahce var det tid til at tale med truppen om alvoren i situationen. Vi ønskede at vise, at træneren ikke står alene. Spillerne har også forpligtigelser, forklarer sportschef Andreas Müller, der også var tilstede på Assauers kontor under søndagens flere timer lange samtale.
Blandt spillerne var anfører Ebbe Sand og Christian Poulsen, der så rødt i kampen mod Hamburger SV. Den danske duo havde følgeskab af Fabian Ernst, Mladen Krstajic, Marcelo Bordon og Lewan Kobiaschwili.
Allerede tirsdag vil det vise sig om opsangen har båret frugt. Klubben møder Fenerbahce på hjemmebane og et nederlag her vil formentligt betyde exit til den prestigefyldte Europa Cup-turnering. I så fald vil man i Gelsenkirchen kunne tale om en sort uge.
I tirsdags røg man ud af den tyske pokalturnering med et brag, da det endte 0-6 ude mod Eintracht Frankfurt, mens lørdagens nederlag til HSV betyder, at klubben er på fjerdepladsen - 10 point efter Bayern München. Inden tirsdagens møde med Fenerbahce er Schalke 04 sidst i Champions League gruppe E med to point for tre kampe.
