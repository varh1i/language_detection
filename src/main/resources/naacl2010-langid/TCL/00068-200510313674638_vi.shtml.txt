
Äänestäjät valitsivat eilen viimeisiksi Idols-finalisteiksi Roni Tranin ja Pete Seppälän. 
Nuorukaisten mielestä katsojien äänet menivät juuri oikeille laulajille, sillä heistä on tullut sarjan edetessä hyviä ystäviä.
- Tulimme yhtä matkaa studiolle. Päätimme jo matkalla, että viiden joukkoon ainakin päästään tässä äänestyksessä, pojat selittivät.
Roni sai annetuista äänistä 43 prosenttia, ja Pete pääsi jatkoon 20 prosentilla äänistä. Eilisessä äänestyksessä olivat mukana ne tuomareiden suosikit, jotka eivät päässeet finaaliin aiemmissa karsinnoissa.
Roni myönsi pettyneensä edellisen karsinnan aikana, kun jatkopaikkaa ei hellinnyt. Niin lehdistö kuin lähipiirikin olivat tuolloin varmoja siitä, että pirteä nuorukainen pääsee finaaliin.
- Tietysti se harmitti, koska kaikki olivat rummuttaneet minun voittavan. Tippuminen jatkosta tuolloin palautti jalat hyvin maan pinnalle. Siitä oppi ainakin sen, etteivät lehtijutut takaa vielä mitään, Roni nauroi kisan ratkettua.
Ennen eilistä äänestystä tuomarit uskoivat Ronin, Sari Tuomen tai Karoliina Kallion selviytyvän jatkoon. Kukaan tuomareista ei pitänyt Peteä suosikkina.
- En edes jännittänyt nyt, koska en osannut odottaa finaalipaikkaa. Ensi yönä ei kyllä varmaan nukuta hirveästi, Pete totesi.
Kaverusten mielestä ystävyys tulee kestämään, kävi kilpailussa miten hyvänsä.
- Ystävinä pysytään, voitti kumpi tahansa. Kilpailijoiden kesken on ollut muutenkin tosi hyvä henki. Nöyrästi mennään finaaliin, muttei nöyristellen, nuorukaiset nauroivat. 
