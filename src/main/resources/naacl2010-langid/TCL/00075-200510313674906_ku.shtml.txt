
Kuluttajansuojalain säännökset virhevastuusta ovat aiheuttaneet sekaannusta etenkin käytettyjen autojen kaupassa. Vastuusäännöt tulivat voimaan pari vuotta sitten.
Epäselvyydet ovat osaltaan lisänneet autokauppaa koskevien valitusten määrää. Kun vielä vuonna 2000 autokaupoista tuli kuluttajavalituslautakuntaan reilut kaksisataa valitusta, on määrä kahtena viime vuonna ollut viidensadan tuntumassa. Samalla valitusten käsittelyaika on venynyt yli vuoden mittaiseksi.
Vastuu jopa kymmenen vuotta
Kauppiaat ovat usein tulkinneet lakiin kirjattua kuuden kuukauden sääntöä niin, että he eivät ole vastuussa autossa ilmenneestä virheestä enää puolen vuoden jälkeen.
- Aina kun tehdään kuluttajansuojan piiriin kuuluvaa tavaran kauppaa, niin myyjän virhevastuu voi kestää jopa kymmenen vuotta, jos virhettä ei ole voinut havaita aikaisemmin. Tällöin ostajan on kuitenkin osoitettava, että tavarassa on myyjän vastuulle kuuluva valmistus-, materiaali- tai muu virhe, muistuttaa esittelijä Veli-Matti Mäki-Fränti kuluttajavalituslautakunnasta.
Kymmenen vuoden virhevastuu juontuu Mäki-Fräntin mukaan vanhentumislaista. Puolen vuoden säännön tarkoitus ei siis ole määritellä myyjän virhevastuun enimmäiskestoa.
Laki ei toisaalta automaattisesti siirrä näyttövelvollisuutta myyjälle, vaikka näin yleisesti luullaankin. Kuluttajavalituslautakunta on katsonut ratkaisussaan, että on ostajan asia osoittaa kuuden kuukauden aikana virheen olemassaolo.
Kuluttajansuojalakiin kirjattu puolen vuoden sääntö näyttääkin jääneen epäselvän muotoilun takia kuolleeksi kirjaimeksi. Laki määrittelee puutteellisesti varsinkin virheen ja näyttövelvollisuuden.
Virhevastuu ei ole takuu
Joissakin tapauksissa käytetyn auton ostaja on tulkinnut lakia niin, että kauppiaalla on velvollisuus korvata mikä tahansa ajoneuvossa ilmenevä vika puolen vuoden kuluessa kaupasta. Toisin sanoen ostaja on sekoittanut keskenään vian ja virheen käsitteet.
- Ihmiset ovat vakaasti sitä mieltä, että kun he ovat ostaneet sen ikivanhan romun pilkkahinnalla, heillä on kuusi kuukautta ikään kuin lakisääteistä takuuta, Mäki-Fränti kertoo.
Mäki-Fräntin mukaan tilanne on johtanut siihen, että vian ilmetessä ostaja ja myyjä ovat heti tukkanuottasilla eikä sopua korjauskustannusten jakamisesta synny.
- Ongelma rajoittuu etupäässä autokaupan puolelle, koska muuta tavaraa ei siinä määrin käytettynä myydä.
Uuden tavaran kaupassa kuuden kuukauden sääntö ei ole ongelma, koska uudella tuotteella on yleensä joka tapauksessa takuu.
- Myöskin jos ostaja tietää viasta kauppaa tehdessään, hän on hyväksynyt kyseisen vian osaksi kauppaa. Tällöin kyse ei ole virheestä, Mäki-Fränti huomauttaa.
Kuluttajansuojalakia sovelletaan vain silloin, kun osapuolina on yksityishenkilö ja elinkeinonharjoittaja. Se ei siis koske kahden yksityishenkilön tai kahden yrityksen välistä kauppaa. 
