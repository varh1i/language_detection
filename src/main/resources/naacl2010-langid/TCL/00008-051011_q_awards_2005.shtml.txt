Oasis бяха отличени като избраници на публиката, а най-новата им тава Don't Believe the Truth получи награда за най-добър албум, напук на хладните отзиви на критиците. 
Братята Gallagher трябваше да отстъпят на Coldplay престижната награда за най-добра група в света. 
За най-добри на живо бяха избрани ирландците U2.
Поп групата Gorillaz, която се появява като анимационни герои, също не останаха с празни ръце и взеха две награди на церемонията в Лондон. Групата, основана от фронтмена на Blur Damon Albarn, прие отличия за най-добър клип и най-добър продуцент.
Гласове на читателите
Композиторът и певец James Blunt, чийто сингъл You're Beautiful е най-големият хит на годината до този момент, бе определен за най-добър изгряващ талант. 
Друга нова звезда, певицата KT Tunstall, спечели отличие за най-добра песен с Black Horse and the Cherry Tree, парче, което читателите на Q предпочетоха пред хитове на James Blunt, Oasis, Coldplay и дори U2. 
За повечето награди гласуват самите читатели на Q, а редица отличия за цялостна кариера се връчват допълнително на музикални ветерани. 
Когато шестият студиен албум на Oasis Don't Believe the Truth излезе през май, Noel Gallagher го обяви за "най-добрият ни албум от Morning Glory насам", а Liam Gallagher каза, че албумът е "много, много по-добър от Definitely Maybe". 
Изключителен принос
Отзивите на списание NME обаче говореха за "основата, от която Oasis има тепърва да се катерят нагоре”, докато вестник Observer написа, че групата "все още се бори да съживи стария пламък". 
На наградите Q, албумът на Oasis бе предпочетен пред X&Y на Coldplay, Back to Bedlam на James Blunt, Employment на Kaiser Chiefs и Supernature на Goldfrapp.
Приемайки отличието, Noel Gallagher заяви: "Добре, че не ни дадоха пак символичната награда за най-добра група на живо, само защото можем да свирим на китара. Най-добър албум, браво на вас." 
Chris Martin от Coldplay се пошегува по адрес на Alan McGee – шефът на звукозаписната компания, който откри Oasis в началото на 90-те, и който беше описал музиката на Coldplay като предназначена “за хора със слаб пикочен мехур.” 
Martin заяви: "Някъде, в някой град по света Alan McGee сигурно в момента получава инфаркт. Той каза, че никога няма да успеем. Моите най-добри пожелания към Liam – ние не сме във вражда с никого…освен с Джордж Буш." 
Сред останалите отличени бяха Bjork, която получи награда за вдъхновяхаща музика и Joy Division, които бяха определени за музикални легенди.
Наградата за новаторство в звученето отиде при The Prodigy, а Paul Weller получи отличие за изключителен принос към музиката. 
Сред наградените ветерани бяха още The Bee Gees, които получиха награда за цялостно постижение в музиката. На Nick Cave беше връчено отличие за забележителни композиции, Jimmy Page грабна приза за музикална икона, а Damon Albarn връчи на Ray Davies от The Kinks Q Award за най-добър класически хит за песента Waterloo Sunset. 
