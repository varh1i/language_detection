
GEORGE. - Delvillepark Primêr in Pacaltsdorp se nr. 14-rugby-trui lê opgevou. 
Dié skool se topvleuel is Saterdag dood nadat hy, sy boetie en 'n maatjie na bewering met 'n fiets teen 'n afleweringsvragmotor vasgery het.
Rashied Coetzee (10) "het 'n hart vir rugby gehad en was glad nie bang nie", het sy sportafrigter, mnr. Sam Wagenaar, gister aan Die Burger gesê.
Rashied se boetie Brendon (12) en 'n maatjie, Winlon Carelse (9), het die ongeluk oorleef. Rashied is op die toneel oorlede.
Kapt. Eddie Cronjé, area-woordvoerder van die polisie, het gesê die seuns het blykbaar in Valksingel in Pacaltsdorp met die fiets teen 'n bult afgekom toe hulle teen die kant van die afleweringswa vasgery het.
Volgens Wagenaar het die skool Rashied "grootgemaak" om aan volgende jaar se SWD-rugbyproewe deel te neem. 
"Ons het groot drome vir hom gehad," het hy gesê.
Hy het die jong rugbyspeler as "'n juweel van 'n vleuel" beskryf.
Dié kranige sportman was een van drie kapteins wat die skool se rugbyspan gereeld op die veld gelei het. Rashied het ook in atletiek uitgeblink en het akademies goed gevaar, het Wagenaar gesê.
"Hy was 'n leier by uitstek. Hy kon die ander outjies maklik bymekaartrek en was 'n ekstrovert. Hy het 'n innemende persoonlikheid gehad.
"Ek het ook vir hom Natuurwetenskap gegee. Hy het altyd met belangstelling geluister en agterna baie vrae gehad," het Wagenaar vertel.
Volgens die onderwyser het hy Maandag "geskrik" toe Rashied se spanmaats met verslae gesigte en trane in hul oë vertel dat hy die naweek in 'n ongeluk omgekom het.
"Ek het by myself gedink maar dit kan mos nie Rashied wees waarvan hulle praat nie. Maar dit was," het Wagenaar gesê.
Hy sê die rugbyspan sal graag hul gestorwe spanmaat se kis wil dra by sy begrafnis, "al is dit ook net by die huis uit". 
"Ons sal ook graag sy rugbytrui op die kis wil sit tydens die begrafnis." 
Ongelukkig is die nr. 14-trui die enigste wat die skool het, "anders sou ons dit saam met hom begrawe wou sien", het Wagenaar bygevoeg.
Rashied se ma, me. Nellie Ruiters (32), het gesê haar seun sal Saterdag uit die Solid Rock Foundation-kerk begrawe word.
Volgens Ruiters "weet sy nog nie veel wat met die ondersoek aangaan nie".
"Ek het nog nie daarby uitgekom om te vra wat presies gebeur het nie. Ek was by die werk toe die mense my gebel het om te sê van die ongeluk. Ek wil nou net eers my kind 'bêre'. Dan sal ek aangaan," het 'n hartseer Ruiters gesê.
Rashied se ma het hom beskryf as haar "lieflingkind" wat "na aan my hart was".
"Hy was 'n lewendige kind. Hy het baie vriende gehad en almal het van hom gehou," het Ruiters gesê.
Rashied laat ook 'n sussie, Leandri (5), agter.
