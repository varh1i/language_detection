
Lík sænskrar konu sem fórst í flóðbylgjunni í Suðaustur-Asíu á annan í jólum í fyrra hefur verið grafið upp úr múslímagrafreit í Thaílandi, en þar var konan jörðuð fyrir mistök, að því er sænskir embættismenn greindu frá í dag.
Í ljós kom að kennsl höfðu ranglega verið borin á konuna og var lík hennar því grafið upp. Er þess vænst að fjölskylda hennar, sem komin er til Thaílands, fari með það heim.
Yfirmaður kennsladeildar thaílensku lögreglunnar, Khemarin Hassaisiri, segir að talið sé að um 50 lík hafi ekki verið afhent réttum ættingjum í kjölfar flóðbylgjunnar. Enn hafi ekki verið borin kennsl á 1.089 lík.
