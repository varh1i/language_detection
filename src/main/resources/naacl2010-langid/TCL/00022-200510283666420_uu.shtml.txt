
Eduskunnan talousvaliokunta on saanut valmiiksi lausuntonsa Fortumin optiojärjestelmistä. 
Viimeinen tilaisuus puuttua Fortumin jättimäisiksi paisuneisiin optioihin olisi ollut tammi-helmikuun vaihteessa 2003. Sen jälkeen optiosopimukset muuttuivat yksityisoikeudellisiksi, ja niiden purkaminen olisi eduskunnan talousvaliokunnan selvityksen mukaan erittäin hankalaa.
Talousvaliokunta sai perjantaina valmiiksi lausuntonsa Fortumin optiojärjestelmistä. Valiokunta ei löytänyt selvityksessään mitään keinoja optioiden leikkaamiseksi. 
Kannustinjärjestelmistä ja niihin johtaneesta päätöksenteosta ei löytynyt myöskään laittomuuksia.
Talousvaliokunnan mielestä valtion omistajaohjaus on kuitenkin ollut huonoa. Markkinaehtoisen palkkiojärjestelmän soveltaminen monin tavoin säännellyllä ja osin suljetulla toimialalla johtaa helposti vääristymiin. Valiokunta katsoo, etteivät optiojärjestelyt edes voi toimia tarkoituksensa mukaisesti muilla kuin täysin kilpailluilla aloilla.
SDP:n Jouko Skinnarin johtama valiokunta ei päässyt lausunnosta täyteen yksimielisyyteen. Vasemmistoliitto ja kristillisdemokraatit jättivät eriävän mielipiteen. Vasemmistoliiton ja kristillisdemokraattien edustajat olisivat halunneet lausunnon eduskunnan täysistunnon käsiteltäväksi ja esittää hallitukselle ryhtymistä toimiin optioetujen kohtuullistamiseksi.
Kaikki kirjan mukaan
Kauppa- ja teollisuusministeriölle osoittamassaan lausunnossa valiokunta toteaa, että Fortumin palkkiojärjestelmiin liittyvä päätöksenteko on tapahtunut oikeudellisesti moitteettomasti. 
Kaikki optiojärjestelyt on käsitelty Fortumin hallintoneuvostossa ja valtion edustajana yhtiökokouksessa olleella virkamiehellä on ollut päätöksentekoon ministerin valtuutus.
Optio-oikeuksien antamisesta päättävässä yhtiökokouksessa on valtion edustajana istunut kauppa- ja teollisuusministerien määrättynä sijaisena johtaja Markku Tapio. KTM:n omistajapolitiikan yksikköä johtava Tapio on istunut Fortumin kaikissa yhtiökokouksissa 1998-2005 lukuunottamatta vuotta 2004, jolloin ministeri Mauri Pekkarinen (kesk) osallistui kokoukseen itse.
Valiokunta kuittaa lausunnossaan kaikki teoriassa mahdolliset keinot optioiden kohtuullistamiseen kelvottomiksi. Optioiden kohtuullistamisyritys nykyisten pykälien nojalla voisi tulla lakituvassa valtiolle kalliiksi ja aiheuttaa melkoista vahinkoa valtio-omistajan luotettavuudelle pörssiyhtiön omistajana.
Poikkeuslain säätämisessä valiokunta näki vakavia periaatteellisia ongelmia kansalaisten perusoikeuksien näkökulmasta. Esimerkiksi kansalaisten yhdenvertaisuus lain edessä joutuisi kyseenalaiseksi, jos vain yhden yrityksen optiojärjestelyt otetaan lainsäädännön kohteeksi.
Virtaselle lähtö
Kauppa- ja teollisuusministeri Pekkarinen on ilmoittanut talousvaliokunnalle, että kauppa- ja teollisuusministeriön kansliapäällikön Erkki Virtasen hallitusjäsenyys Fortumissa päättyy seuraavassa yhtiökokouksessa.
Oikeuskansleri on todennut jo vuonna 2001 kansliapäällikköjen istumisen valtionyhtiöiden, liikelaitosten ja muidenkin yritysten hallintoelimissä ongelmalliseksi valvontavastuun näkökulmasta.
Marraskuusta 1999 lähtien Fortumin hallituksen jäsenenä toiminut Virtanen on kertonut valiokunnalle toimineensa kauppa- ja teollisuusministeriössä kahdessa roolissa: kansliapäällikkönä ja omistajapolitiikan johtoryhmän jäsenenä. Virtanen on kertonut myös, ettei hän ole ottanut Fortumin hallitustyöskentelyä varten ohjeita ministereiltä.
