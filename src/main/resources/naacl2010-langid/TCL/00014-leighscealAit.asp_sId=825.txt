Tá ríméad ar phobal Ghaoth Sáile faoi chinneadh an Bhord Pleanála diúltú d’achomharc Ghlancré Teoranta maidir leis an monarcha próiseála séarachais conspóideach a bhí beartaithe acu ag Muing Mór, Gaoth Sáile 
Áine Ní Chiaráin
Tá ríméad ar phobal Ghaoth Sáile faoi chinneadh an Bhord Pleanála diúltú d’achomharc Ghlancré Teoranta maidir leis an monarcha próiseála séarachais conspóideach a bhí beartaithe acu ag Muing Mór, Gaoth Sáile.
An tseachtain seo caite, d’aontaigh an Bord le Comhairle Chontae Mhaigh Eo nach dtiocfadh an fhorbairt seo le Plean Forbartha an Chontae agus nár luigh sé isteach le Plean Dramhaíola Chonnachta ach oiread, go háirithe an coinníoll gur cheart foinse an amh-ábhair a bheith in aice leis an ionad próiseála. 
“Tá pobal na háite ríméadach faoin nuacht seo,” a dúirt Labhrás Ó hEifeartaigh ón gCoiste Gnímh le Foinse. “Tá feachtas fada crua curtha isteach againn. Bhí an t-ádh orainn go raibh an pobal ar fad linn sa bhfeachtas mar bhí orainn an t-uafás airgid a bhailiú thar na mblianta chun an cath seo a throid. Ag ceiliúradh a bheidh sinn ach ar ndóigh tá billí fós le n-íoc agus anuas ar sin tuigeann gach duine againn nach é seo deireadh an bhóthair,” a deir sé.
Is le Glancré an talamh agus an monarcha agus chuile sheans go gcuirfear monarcha éigin ann, a mheastar. 
“Má bheartaíonn siad togra glan, sábháilte , inmharthana a chuirfidh postanna ar fáil fáilteoidh an pobal seo roimhe. Ní chuirfidh sinn suas le aon cheo a ghortóidh sinne ná an ceantar,” a deir Labhrás Ó hEifeartaigh.
Baineadh siar go mór as an gCoiste seachtain sular tháinig an cinneadh ón mBord Pleanála nuair a léadar i leathanaigh ghnó na nuachtain go raibh an Oran Group agus tar éis €45 milliún a chaitheamh ar an Snowie Group, Comhlacht mór Albanach, a bhíonn ag plé le athchúrsáil séarachais agus dramhaíl eile. Is é an Oran Group máthairchomhlacht Glancré agus dúradh go mbeadh an togra i Muing Mór ag soláthar ábhar do phlandaí in Albain dá n-éireodh leis an achomharc. 
Léigh an scéal seo ina iomláine i Foinse
