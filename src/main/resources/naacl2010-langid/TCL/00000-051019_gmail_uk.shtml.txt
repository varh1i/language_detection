गूगल की चर्चित और मुफ़्त ई-मेल सेवा जीमेल का ब्रिटेन में अब नया नाम होगा. जीमेल के नाम पर ट्रेडमार्क विवाद के कारण ब्रिटेन में अब इसका नाम होगा गूगल मेल.
लंदन स्थित इंडिपेन्डेंट इंटरनेशनल इन्वेस्टमेंट रिसर्च का कहना है कि दो साल पहले कंपनी ने जीमेल के नाम से वेब-मेल शुरू की थी.
हालाँकि ब्रिटेन में जी-मेल के मौजूद यूजर इससे प्रभावित नहीं होंगे. इससे पहले मई में भी कुछ इसी तरह के विवाद के कारण जर्मनी में गूगल को जी-मेल नाम वापस लेना पड़ा था.
दोनों कंपनियों के बीच कई महीने पहले इस मामले पर बातचीत टूट गई थी क्योंकि वे इस मामले के वित्तीय हल तक नहीं पहुँच पाए थे.
बुधवार सुबह से ब्रिटेन में जीमेल के नए यूजर्स को जो ई-मेल पता मिलेगा वह @gmail.com की जगह @googlemail.com से ख़त्म होगा.
लंदन स्थित रिसर्च कंपनी इंडिपेन्डेंट इंटरनेशनल इन्वेस्टमेंट रिसर्च (आईआईआईआर) का दावा है कि वर्ष 2002 से वह अपने मेल में जीमेल नाम का इस्तेमाल कर रही है.
कंपनी का कहना है कि सिटी ग्रुप, डॉयचे बैंक और बैंक ऑफ़ अमरीका जैसी कंपनियाँ उसकी क्लाइंट हैं. 
विवाद
गूगल ने जब 2004 में जीमेल के लिए अपनी योजना की घोषणा की तो आईआईआईआर ने हड़बड़ी में यूरोपीय संघ के ट्रेडमार्क कार्यालय ओहिम और अमरीकी पेटेंट एंड ट्रेडमार्क ऑफ़िस के साथ जीमेल ट्रेडमार्क का पंजीकरण करा लिया.
लेकिन गूगल ने आईआईआईआर के दावे का खंडन किया है. गूगल का कहना है कि आईआईआईआर इस समान नाम को लेकर क़ानूनी अधिकार के लिए सबूत नहीं पेश किया है.
लेकिन गूगल का ये भी कहना है कि उसके यूजर का ध्यान नहीं भटके, इसलिए कंपनी ब्रिटेन में गूगल मेल ब्रांड के साथ आ गई है.
यह मामला अभी भी अदालत में जा सकता है. आईआईआईआर के चेयरमैन और मुख्य कार्यकारी अधिकारी शेन स्मिथ ने बीबीसी न्यूज़ को बताया कि गूगल ने एकतरफ़ा क़दम उठाते हुए बातचीत ख़त्म कर दी.
उन्होंने बताया कि उनकी कंपनी अब क़ानूनी विकल्पों पर विचार कर रही है.
गूगल की ई-मेल सेवा जीमेल मुफ़्त है. इसकी क्षमता 2.6 जीबी से कुछ ज़्यादा है. साथ में अपने यूजर्स को जी-मेल और भी कई सुविधाएँ प्रदान करता है.
एक अप्रैल 2004 को शुरू हुई यह सेवा अभी भी 'बीटा' स्टेज में हैं. बीटा एक तकनीकी शब्द है जिसका मतलब ये है कि उत्पाद अभी परीक्षण के दौर में है.
ज़्यादातर देशों में जीमेल अकाउंट सिर्फ़ निमंत्रण के आधार पर भी मिल सकता है. हालाँकि मौजूदा जीमेल यूजर्स क़रीब 100 मित्र या परिवार के सदस्यों को जी-मेल अकाउंट खोलने के लिए आमंत्रित कर सकते हैं.
