
Muling inilagay sa ‘full alert status’ ng Philippine National Police (PNP) ang buong puwersa nito sa Metro Manila bunsod ng tumitindi pang mga banta ng mas malalaking demonstrasyon at rallies ngayong Sabado at Linggo.
Kasabay nito, ibinunyag din ni Sr. Supt. Felipe Rojas Jr., intelligence chief ng National Capital Region Police Office (NCRPO), ang nasagap na intelligence information na kasado na rin ang paghahasik ng terorismo sa Metro Manila at iba pang key cities sa bansa sa susunod na buwan at ito’y tinagurian umanong ‘November terror attack’.
Partikular sa mahigpit na babantayan ay ang Nobyembre 4 o pagtatapos ng Ramadan na inoobserba ng mga Muslim sa buong mundo.
Sa anunsyo naman kahapon ni NCRPO chief Director Vidal Querol, epektibo kahapon ng tanghali (alas-12:00) ay inilagay sa pinakamataas na alert level ang 15,000 puwersa ng pulisya sa Kalakhang Maynila.
