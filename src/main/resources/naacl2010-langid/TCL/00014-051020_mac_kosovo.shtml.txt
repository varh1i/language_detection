Претседателот на Македонија Бранко Црвенковски смета дека обележувањето на македонската граница во делот кон Косово, треба да се случи пред решавањето на конечниот статус на покраината.
Тој смета и дека Приштина не може да даде гаранции за територијалниот интегритет на Макеоднија.
Македонскиот претседател изјави дека прво треба да се изврши демаркација на северната македонска граница во делот кон Косово, а потоа да се рeшава конечниот статус на покраината.
Претседателот Црвенковски рече дека за ова прашање не може да решава Приштина, туку меѓународната заедница:
-„Овие косовски власти, за жал, покажаа дека во овој период не можат да гарантираат целосна стабилност дури ни на територијата на Косово.
Ако треба да бараме некакви дополнителни гаранции однадвор, тогаш попрво треба да се обратиме во Брисел и во Вашингтон" - изјави македонскиот претседател.
Црвенковски рече и дека Косово нема добра волја за обележување на границата пред решавањето на конечниот статус.
Тој додаде дека резолуцијата што премиерот Бучковски неодамна ја испрати до косовските политичари, а која би посочила дека не постојат територијални претензии кон Македонија, како што изјави претседателот Црвенковски, не била ставена на маса во вистинско време.
-„Барањето за Резолуција ќе беше добро ако беше прифатено. Фактот што беше одбиено говори дека можеби ќе беше подобро такво барање да не беше ставено на маса" - рече претседателот Црвенковски.
Деновиве македонскиот премиер Владо Бучковски побара од косовските политичари да изгласаат резолуција со која ќе се оградат од идеите за создавање „Големо Косово" или „Голема Албанија".
Политичките претставници на Косово го отфрлија предлогот на премиерот Бучковски изјавувајќи дека немаат територијални претензии кон Македонија.
Косовските политичари го потврдија ставот дека демаркацијата на границата кон Македонија ќе се случи откако ќе се реши статусот на Косово.
