
Lumusot kahapon ang Malacañang sa nabunyag na P1.2 bilyong gastusin ng gobyerno sa pagkuha ng maraming consultants ngayong taon.
Ito ay matapos na ituro ng palasyo ang mga sangkot na government agencies na siyang responsableng magpaliwanag sa natuklasang paglabag sa austerity measures o kampanyang pagtitipid ng pamahalaan.
Ayon kay Press Secretary Ignacio Bunye, wala silang alam sa nasabing bagay kung kaya mas makakabuti na ang magpaliwanag dito ay ang mga sangkot na government agencies at idepensa ang posisyon kung bakit dapat na kunin ang serbisyo ng napakaraming consultants.
"Hindi po natin alam `yan. ‘Yung detalye siguro dapat ipaliwanag ng mga sangkot na offices, kung meron nga silang mga consultants na napakarami at they have to justify individually ang kanilang posisyon," ani Bunye sa isang radio interview.
Ayon pa kay Bunye, hindi naman bawal na kumuha ng consultants ngunit hindi aniya ito nangangahulugan na dapat kumuha ng maraming bilang lalo na ngayong salat sa salapi ang gobyerno.
Base sa rekord ng Kamara, nangunguna ang Department of Agriculture at Department of Agrarian Reform sa walang-habas na pagkuha ng napakaraming consultants kahit na nanawagan na nang pagtitipid si Pangulong Gloria Macapagal-Arroyo.
