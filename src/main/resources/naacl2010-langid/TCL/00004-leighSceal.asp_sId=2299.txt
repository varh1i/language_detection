Tá seacht dtuairisc foilsithe ag an gCoimisiún Monatóireachta Neamhspleách faoi na sosanna comhraic a d’eisigh an cuntas is deireanaí Dé Céadaoin 
Tá seacht dtuairisc foilsithe ag an gCoimisiún Monatóireachta Neamhspleách faoi na sosanna comhraic a d’eisigh an cuntas is deireanaí Dé Céadaoin. Údar suntais é nach raibh sos comhraic slán ach ag ceann amháin de na seacht n-eagraíochtaí paraimíleata a scrúdaíodh. 
Díol suntais níos mó fós é gurb é an tIRA Sealadach an eagraíocht sin. Ní bhfuair siad lánmharc ar ndóigh ach ba chúis mhisnigh é go raibh na geallúintí scoir a rinne an tIRA i ráiteas i mí Iúil á gcomhlíonadh acu. Bhí smál amháin ar a scláta, ionsaí ar bhall dá gcuid féin ach ba chosúil go raibh na Sealadaigh iompaithe ar bhealach úr.
Déanfaidh an Coimisiún, an IMC breithiúnas níos críochnúla ar an IRA sa chéad tuairisc eile, i mí Eanáir. Tá súil ag an dá Rialtas go mbeidh an toradh ansin sách maith chun an glas a scaoileadh ar oll-chainteanna polaitiúla. Chuige sin chaithfí páirtithe, an DUP ach go háirithe, a shásamh.
Sa ngearrthéarma bhí Rialtas na Breataine sásta a dhóthain le tuairisc an IMC chun na smachtbhannaí a gearradh ar Shinn Féin cheana a chur ar ceal. Ba é an IMC a mhol go gceilfí liúntaisí as Stormont agus costaisí Westminster ar Shinn Féin i ngeall ar mhí-iompar an IRA. Bhí os cionn leathmhilliún euro sa bhliain i gceist.
Bhí an DUP ar buile mar gur cealaíodh an píonós gan an cinneadh a chur i gcead na bhfeisirí. Dúradar gur dhíspeagadh Parlaiminte é luach saothair a thabhairt do Shinn Féin as geallúint – gan aon cheo a bheith déanta. 
Ní foláir nó gur lú ná sásta le Rialtas na Breataine a bhí baill an IMC nuair a fuaireadar amach nár gearradh an píonós ar an PUP a mholadar sa tuarascáil dheiridh. Is cosúil gur chinn an Státrúnaí Hain nach gcuirfí an smachtbhanna i bhfeidhm le súil go meallfadh sé an PUP chun an UVF a iompó ar ais i dtreo na síochána is na polaitíochta. Rinne sé an cinneadh sin d’ainneoin David Ervine a bheith ag rá nach raibh éifeacht ar bith ag an PUP ar na paraimíleataigh ag an am sin. Dhaingnigh cur chuige Hain tuairim Shinn Féin gur mar shlat chun iadsan a bhualadh a bunaíodh an IMC agus is baolach, dá réir, gur lagaigh sé an tionchur a bheidh ag tuairiscí an Choimisiúin faoin gcoiriúlacht eagraithe. Is léir ó bhreithiúnas an Choimisiúin atá leagtha amach sna painéil timpeall gurb iad na Dílseoirí is mó atá i mbun foréigin agus gurb é an coiriúlacht eagraithe an chontúirt is mó ar fad. 
Léigh an scéal seo ina iomláine i Foinse
