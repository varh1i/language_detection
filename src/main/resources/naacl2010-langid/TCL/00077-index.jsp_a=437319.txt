Social misär och kulturmörker hotar landet, om vi ska tro fp-ledaren Lars Leijonborg.
Han varnar för - övergången till nya digital-tv.
- Många barn får inte se på barnprogrammen om socialdemokraternas släckning fortsätter, som om inget har hänt. Det blir många ensamma gamla som förlorar chansen till den förströelse som de vant sig vid att teven kan ge.
En politiker ska naturligtvis slåss för både stort och smått. Arbetslösheten ska bekämpas och operationsköer måste kortas. Och Lasse går ut och drar sin tv-vals.
Nu med en nybeställd opinionsmätning från Temo som argument.
Där säger var tionde tillfrågad att han och hon inte har råd att köpa digitalbox för engångskostnaden 800 kronor, och därför inte kan fortsätta titta när dagens gamla analoga sändare släcks.
Stoppa teknikskiftet genast! kräver folkpartiet, och vädjar till regeringen att lyssna. Detta blir för dyrt för vanligt folk!
