PADANG BESAR: Malaysia cuba memikat lebih ramai pelancong dari negara China dengan menempatkan kakitangan imigresen yang mahir berbahasa Mandarin bertugas di semua pintu masuk lapangan terbang antarabangsa di negara ini. Menteri Hal Ehwal Dalam Negeri, Datuk Seri Azmi Khalid, berkata Jabatan Imigresen sudah diarah mengambil pekerja baru yang boleh berbahasa Mandarin untuk memberi perkhidmatan kepada pelancong itu. "Mereka diambil tanpa mengira kelulusan akademik, termasuk memilik ijazah atau diploma dan mereka perlu menjalani kursus bahasa Mandarin," katanya selepas majlis penyampaian sumbangan kepada anak yatim dan warga istimewa serta majlis berbuka puasa di Ibu Pejabat Polis Daerah Padang Besar, di sini, semalam. Isterinya, Datin Seri Normala Samsudin, menyampaikan sumbangan itu. Turut hadir Ketua Polis Daerah, Superintenden Hadeni Baseri dan berapa pengarah jabatan di kementeriannya. Azmi berkata, pengambilan pekerja kontrak itu tidak ada kaitan dengan dakwaan kononnya pelancong dari China menerima layanan kasar apabila berkunjung ke negara ini. "Kita ada menerima laporan layanan kasar tetapi siasatan mendapati tuduhan berkenaan tidak benar, cuma masalah komunikasi apabila pegawai imigresen di lapangan terbang gagal memahami bahasa Mandarin," katanya. Ditanya mengenai kegiatan tidak bermoral membabitkan pelancong terbabit di negara ini, Azmi yang juga Ahli Parlimen Padang Besar berkata, pihaknya dengan kerjasama jabatan lain akan meningkat penguatkuasaan bagi menghalang kegiatan itu. "Kita ada banyak unit penguatkuasaan untuk memastikan semua pelancong tidak menyalahi permit pelancongan dengan menjalankan kegiatan maksiat seperti pelacuran," katanya. Mengikut laporan akhbar kebelakangan ini, polis dan imigresen menahan ramai warga China yang menjadi pelacur dan pelayan pelanggan (GRO). 
