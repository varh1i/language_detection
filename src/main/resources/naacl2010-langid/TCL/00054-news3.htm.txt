
Simula sa Nobyembre 1, Undas, ay ipatutupad na ang expanded value added tax (EVAT) sa lahat ng expressway sa bansa.
Base sa nakuhang datos ng Abante, ang singil sa South Luzon Expressway (SLEX) ay papatungan ng 10% kaya't ang Magallanes-Calamba, Laguna ay magiging P84 mula sa dating P76 para sa Class 1 vehicles (light). Sa Class 2 naman (light trucks at bus) ay magiging P167 ang dating P151 samantalang sa Class 3 (heavy trucks) ay magiging P250 ang dating P227.
Sa Skyway, mula Buendia patungong Bicutan ay may bago ring rates sa papasok na buwan. Ang Class 1 vehicles ay magiging P94 mula P85, P187 naman mula P170 ang Class 2 vehicles at P281 mula P255 ang bagong singil sa Class 3 vehicles.
Sa Coastal Road, P17 para sa Class 1 vehicles mula P15, P33 sa Class 2 na dating P30 at P50 para sa Class 3 mula P45.
Sa North Luzon Expressway (NLEX), ang dating P203 singil sa Class 1 vehicles ay magiging P223, P557 naman para sa Class 2 na dating P507 at P669 sa Class 3 mula P609.
Kaugnay pa rin ng panic reaction ng publiko sa EVAT, pinawi kahapon ng Department of Energy (DOE) ang pangamba ng mga motorista sa posibilidad na magsamantala ang mga oil companies sa pagsasabing hindi sila puwedeng mag-adjust ng presyo nang walang abiso sa kanilang tanggapan.
Sa ngayon ay wala umanong paggalaw sa oil prices na dapat maramdaman dahil sa Nobyembre 1 pa ipatutupad ang EVAT.
Hindi naman nakasapat ang pahayag ng DOE at nagpasya ang iba't ibang transport groups na maglunsad ng isang malawakang tigil-pasada sa Lunes upang iprotesta ang EVAT.
