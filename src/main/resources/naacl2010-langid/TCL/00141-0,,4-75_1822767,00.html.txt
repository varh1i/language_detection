
KAAPSTAD. - Die rektore van die tradisioneel Afrikaanse universiteite het staatsgeld gevra om meertaligheid by hul instellings te bevorder.
Prof. Chris Brink, die rektor van die Universiteit Stellenbosch, het gisteraand gesê hy het verlede week saam met die rektore van die Universiteite van Pretoria, Johannesburg, Vrystaat en Noordwes, en die minister van onderwys vergader om die moontlikheid van staatsfinansiering vir meertaligheidsbevordering te ondersoek.
Beginselgoedkeuring hiervoor is toe gekry.
"Dit, dink ek, is 'n belangrike stap vorentoe vir Afrikaans. Ek sal graag die ondersteuning van die ganse Stellenbosse universiteitsgemeenskap wil hê om hierdie punt verder te voer."
Brink het gesê eerder as om te sê dat hulle nie soos die ander universiteite wil wees nie, "moet ons miskien liewer sê dat die ander universiteite meer soos ons behoort te wees".
"Miskien moet ons liewer die idee vestig dat alle universiteite in hierdie land meertalige universiteite behoort te wees."
Hy meen dit kan onder meer beteken dat elke universiteit minstens een inheemse taal moet begin gebruik, of aanhou gebruik, vir leer en onderrig. 
Brink het gisteraand 'n groep belangstellendes in die Langenhoven-studentesentrum toegespreek oor die universiteit se bestaansdoel en taalbeleid.
Hy is genooi om by hierdie geleentheid te praat deur 'n groep studente wat 'n petisie oor die behoud van Afrikaans by die US saamgestel het.
Dié dokument, wat deur meer as 3 350 studente en personeellede van die universiteit geteken is, sal vandag aan hom oorhandig word.
Dit toon steun vir die bevordering van Afrikaans as basiese onderrig- en institusionele taal aan die US in 'n meertalige konteks, en vra dat die universiteit terugkeer na sy verbintenis tot die behoud en uitbou van Afrikaans as primêre onderrigtaal.
Volgens Brink word almal deur die taalkwessie geraak en het hy as rektor het 'n verantwoordelikheid om na alle standpunte te luister.
"Ons bestaansdoel is om 'n omgewing te skep wat gefokus is op kennis en ons eerste plig is om getrou te bly daaraan. Die universiteit gaan in wese nie oor taal nie, maar oor kennis."
Hy het bygevoeg:"As Afrikaans saam met die ander nege inheemste tale in bondgenootskap staan, kan ons sorg dat die reus wat Engels is, ons nie insluk nie." 
Intussen het die studenteorganisasie Sasco hom ten gunste daarvan uitgespreek dat Afrikaanse en Engelse klasse apart by die US aangebied word.
Mnr. Sivuyile Quvile, bestuurslid van die universiteit se Sasco-tak, het in 'n verklaring op die universiteit se webwerf, www.sun.ac.za, gesê dié organisasie is nie ten gunste van die T-opsie nie, maar hulle is beslis ook nie teen Afrikaans gekant nie. Sasco vra dat die twee taalgroepe afsonderlik geakkommodeer word in afsonderlike klasse. 
"Sasco hoop dié taal sal nie by die US verdwyn nie.
Ons glo egter afsonderlike klasse vir Afrikaanse en Engelse studente is die enigste oplossing. Sasco glo Afrikaans moet behoue bly, dit is tog een van die land se elf amptelike tale," het hy gesê.
Is die opsie van meertaligheid die oplossing vir die taalkwessie by Suid-Afrikaanse universiteite? Stuur u kommentaar aan Die Burger deur 'n kort epos aan mms@dieburger.com of 'n sms aan 33675. Begin die SMS met die woord BRIEF. SMS'e kos R1.50.
