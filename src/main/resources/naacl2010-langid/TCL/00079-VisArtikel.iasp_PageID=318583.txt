Martin Jørgensen og Fiorentina fortsætter de fornemme takter i den italienske Serie A.
Søndag blev det igen til fuld pointhøst hjemme på Stadio Artemio Franchi, da Cagliari blev besejret med 2-1, og det kunne hjemmepublikum såmænd takke den danske venstrefløj for.
Martin Jørgensen sørgede nemlig for det matchvindende mål, da han koldblodigt scorede for Fiorentina otte minutter før slutfløjtet. Og dermed var danskeren samtidig garant for, at Firenze-mandskabet fortsat indtager rækkens tredjeplads - fem point efter topholdet Juventus, der lørdag løb ind i sæsonens første pointtab i 1-3-nederlaget til Milan.
Efter første halvleg trak det ellers op til en gedigen overraskelse i Firenze, da det gæstende bundhold kunne gå til pause med føring på 1-0. Men først udlignede topscorer Luca Toni og lagde siden op til Martin Jørgensens scoring.
