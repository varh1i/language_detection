KUALA LUMPUR: Jumlah nahas dilaporkan pada hari ketiga Ops Sikap IX mencatat rekod paling tinggi dengan 1,073 kes dan 13 kematian, meningkat satu kes berbanding hari sebelumnya. Statistik kemalangan di seluruh negara itu meningkat sebanyak 77 kes berbanding 996 kes pada hari kedua dan 1,006 kes pada hari pertama Ops Sikap dilancarkan. Berdasarkan statistik itu, Jalan Persekutuan mencatatkan lima kemalangan maut dan enam kematian, diikuti Jalan Negeri (empat kes) dengan empat kematian dan lebuh raya (tiga kes) dengan tiga maut. Penguasa Perhubungan Awam Bukit Aman, Superintendan Mohamad Daud, berkata Selangor mencatat nahas paling tinggi dengan 284 kemalangan, diikuti Johor (157 kes) dan Kuala Lumpur (137 kes). “Tujuh kematian dilaporkan adalah penunggang motosikal dan dua pembonceng motosikal dan bakinya penumpang kereta dan lain-lain kenderaan,” katanya semalam. Sejak Ops Sikap IX dilancarkan Khamis lalu sempena Deepavali dan Aidilfitri, 40 kematian dilaporkan iaitu 15 kes pada hari pertama, diikuti 12 kes hari kedua dan meningkat 13 kes pada hari ketiga. 
