
Anumang oras ay maaari nang ipatupad ng pa-mahalaan ang Re-public Act (RA) 9337 na mas kilala bilang expanded value added tax (EVAT) law.
Ito ay makara-ang alisin kaha-pon ng Korte Suprema ang ibi-nabang tempo-rary restraining 
order (TRO) laban sa naturang batas na nauna nang idineklara ng kataas-taasang hukuman na legal at konstitusyunal.
Tanging ang Malacañang lamang at mga may-akdang mambabatas at sponsors sa Kongreso ang natuwa sa desisyon kahapon ng SC (Supreme Court) dahil ang buong sambayanan at ilang mambabatas at opisyal na kontra rito ay nagkakaisang nagsabi na hudyat ito ng pagkakaroon ng isang madilim na Pasko para sa Pilipinas.
Sa 9-pahinang en banc resolution ng kataas-taasang hukuman, pinanindigan nito ang ibinabang desisyon noong Setyembre 1 na kumikilala sa legalidad at konstitusyunalidad ng naturang batas. Walang binago o dinagdag ang SC sa naturang desisyon.
Ito ay sa kabila ng pahabol na petisyon ng ilang opposition congressmen, Association of Oil Dealers, Abakada Guro at ni Bataan Gov. Enrique ‘Tet’ Garcia na gumigiit na mayroong nilabag na ilang probisyon ng Saligang Batas ang pagkakalikha ng RA 9337.
Kabilang sa mga nilinaw ng SC ay ang legalidad ng pass-on provision sa EVAT Law matapos igiit ng mga petitioners na hindi umano ito dumaan sa deliberasyon ng Mababang Kapulungan bagkus ay isiningit lamang ng bicameral committee.
Pinanigan ng korte ang legalidad ng probisyon sa katwirang mandated ang komite na magsagawa ng pagbabago sa isang batas.
Niresolba rin ng ibinabang resolusyon kahapon ang kontrobersyal na standby power ni Pangulong Gloria Macapagal-Arroyo na itaas sa 12% ang EVAT pagpasok ng taong 2006 base sa rekomendasyon ng Department of Finance (DOF). Muli ay pinanigan ng korte ang naturang probisyon sa batas kasabay ng pagbasura sa mga argumento ni House minority leader Francis Escudero.
Labis umanong ikinatuwa ng Pangulo ang desisyon ng SC, ayon kay Executive Sec. Eduardo Ermita. Kasabay nito, sinabi ng kalihim na agad ipatutupad ng kinauukulang ahensya ng gobyerno ang pagpapataw ng EVAT sa mga saklaw na produkto. Kabilang dito ay oil products at kuryente na dating exempted sa VAT ngunit dahil sa pagpapalawak sa naturang buwis ay inalis na ang VAT exemption ng produkto.
Natuwa rin si Sen. Ralph Recto, chairman ng House committee on ways and means, sa desisyon sa pagsasabing mag-aakyat ito ng P100 bilyong dagdag na koleksyon ng buwis sa susunod na taon.
Bagama’t aminado si Recto na mabigat na pasanin ito para sa sambayanan, ito’y isang masakit na hakbang na kailangang ipatupad.
Nagkakaisa naman ng paniwala sina Senate minority leader Aquilino Pimentel Jr. at Sen. Sergio Osmeña III na ang napakalaking pahirap na ito sa taumbayan ay lalong mararamdaman sa darating na Kapaskuhan.
"Hindi tayo magkakaroon ng Merry Christmas except for Pidal family," ani Osmeña na ang tinutukoy ay ang First Family (Arroyo).
Ito rin ang nakikita ng independenteng think-tank na IBON Foundation at ni Bayan Muna partylist Rep. Teddy Casiño.
"Clearly the implementation of the IMF-imposed EVAT would hurt Filipino consumers. IBON maintains that a sound debt management policy rather than new taxes is still a more logical step in addressing the country’s fiscal problems," anang survey firm.
"That will mean a bleak Christmas and a bleaker new year for Filipinos. This will also worsen the political situation," ani Casiño.
Bilang reaksyon sa pagkakalarga ng SC sa EVAT, dalawang malalaking organisasyon ng taxi operators at drivers ang nakatakdang humingi ng dagdag na P15 sa kanilang flagdown rate upang makober ang inaasahang pagtataas pa ng presyo ng langis na siyang magiging epekto ng dagdag na buwis.
