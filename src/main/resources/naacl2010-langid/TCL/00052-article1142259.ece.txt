
 
Denne gjengen kan bli dine undersåtter.
FOTO: EA
Du bestemmer om de skal være snille eller slemme.
FOTO: EA
 Black & White 2
 
 Produsent: Lionhead/EA
Det andre spillet i Black & White-serien flikker på originalen.
Det første Black & White-spillet var helt unikt. Du var gud, og bestemte over skjebnen til dem som tilba deg. Til å hjelpe deg, hadde du en enorm skapning som vandret rundt som din representant i verden. 
Kjent stoff
Nå er toeren her, og selv om man har gjort sitt beste for å forbedre det første spillet, er dette relativt kjent stoff. Det er fremdeles du som bestemmer over skaperverket, og du kan i stor grad avgjøre om du vil være en snill gud som behandler menigheten med respekt og omtanke, eller om du vil være jevngod med Satan og beskjeftige deg med drap og tortur.
Tydelig historie. 
Den største forskjellen fra det opprinnelige spillet er at du nå får servert en tydelig historie. Du er Den Greske Guden. Ikke Zevs, Athene eller noen av de andre vi kjenner fra før, men et slags enmannspanteon. Den greske sivilisasjonen er i det store og hele lagt i grus av de imperialistiske aztekerne, og oppgaven din blir å stable det gamle riket på bena igjen.
Dette er ikke gjort i en håndvending, da innflytelsen til gudene avhenger av hvor mange som tilber dem. Som før har du den enorme skapningen din til hjelp. Du kan oppdra ham til enten å være grei mot folk og hjelpe dem med det de trenger, eller gjøre ham til en livsfarlig krigsmaskin som assisterer troppene dine på invasjonstokt til andre områder. 
Klarere oppdrag. 
Mens det forrige spillet var helt åpent, og du var fri til å gjøre hva du ville, når du ville, har utviklerne denne gangen laget klarere oppdrag du må gjennomføre for å komme deg videre. Dette gjør at du ikke lenger står i fare for plutselig å innse at du tok noen katastrofalt dårlige avgjørelser et stykke tilbake.
De to rådgiverne dine, en snill og en slem, er med deg hele tiden og forteller deg hva du bør gjøre. De er gode å ha og ganske morsomme til å begynne med, men etter hvert blir du litt lei av å høre på gnålet deres. Men når alt kommer til alt, er Black & White 2 en klar forbedring av det første spillet i serien. Og har du alltid hatt lyst til å være gud, er dette spillet for deg.
