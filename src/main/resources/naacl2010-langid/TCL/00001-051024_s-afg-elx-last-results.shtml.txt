مقامات ستاد انتخابات افغانستان از پايان شمارش صد در صد آرای انتخابات پارلمانی و شوراهای ولايتی اين کشور خبر داده اند. 
اگرچه نتايج اين انتخابات هنوز رسما اعلام نشده است اما با توجه به نتايج مقدماتی، می شود تا حدودی در مورد ترکيب و ساختار پارلمان آينده افغانستان گمانه زنی کرد. 
تصور می شود نتايج نهايی انتخابات پارلمانی و شوراهای ولايتی افغانستان ظرف روزهای آينده رسما اعلام شود. 
اگرچه بر اساس اظهارات مقامات دفتر برگزاری انتخابات افغانستان، کميسيون رسيدگی به شکايات انتخاباتی تا آخرين فرصت پيش از اعلام نتايج نهايی می تواند برخی از نامزدها را به اتهام داشتن ارتباط با گروه های مسلح و يا جعل کاری، رد صلاحيت کند اما اين باور وجود دارد که تغيير قابل توجهی ميان نتايج مقدماتی و نهايی اين انتخابات وجود نخواهد داشت. 
نتايج مقدماتی انتخابات افغانستان نشان می دهد که حضور گروه های مجاهدين در پارلمان آينده، قابل ملاحظه خواهد بود اما با اين وجود به نظر نمی رسد هيچ گروهی قادر باشد اکثريت را در اين پارلمان از آن خود کند. 
اما در کنار اين، مواردی هم وجود دارد که می تواند اميدواری ها در مورد ترکيب پارلمان آينده افغانستان را تقويت کند. 
از جمله به نظر بسياری از کارشناسان افغان، حضور زنان در اين انتخابات گسترده بوده و اين موضوع به باور آنان، نشانه مثبتی در اين انتخابات است. 
در ولايت هرات، در غرب افغانستان، يک زن (فوزيه گيلانی) در صدر فهرست نامزدهای پيشتاز اين ولايت قرار دارد و در ولايات ننگرهار و فراه نيز زنان نامزد در رديف های دوم و سوم جای گرفته اند. 
'حضور افراد متفاوت'
افرادی چون، سيد محمد گلاب زوی وزير داخله (کشور) در حکومت دکتر نجيب الله (واپسين دولت نظام کمونيستی افغانستان)، نورالحق علومی، يک مقام بلند پايه نظامی در حکومت دکتر نجيب الله، فرماندهان سابق مجاهدين افغانستان، وابستگان سابق گروه تندرو طالبان، افرادی که هنوز هم "جنگ سالار" تلقی می شوند، چهره های تکنوکرات، و فرصت حضور در مبارزات انتخاباتی را يافتند. 
باخت طالبان؟
آنچه نتايج مقدماتی شمارش آرا در افغانستان نشان می دهد، برد ناچيز افراديست که پيش از اين از اعضای رژيم طالبان به شمار می رفتند. 
وکيل احمد متوکل، وزير خارجه رژيم طالبان و مولوی قلم الدين وزير امر به معروف و نهی از منکر (پليس مذهبی) اين رژيم و ملا محمد خاکساری از مقامات بلندپايه طالبان، از جمله مهم ترین چهره های سابق وابسته به اين گروه هستند که در مبارزات انتخاباتی افغانستان حضور یافتند اما رای زيادی دريافت نکردند. 
