
Viranomaisten mukaan pääepäilty on pakistanilainen äärijärjestö Lashkar-e-Toiba. 
Intian poliisit ovat jatkaneet Delhin lauantaisten pommi-iskujen syyllisten etsintää. Poliisi kertoi, että heillä on useita johtolankoja iskujen tekijöistä. Sunnuntaina aiemmin tuntematon ryhmä Inqilabi Mahaz ilmoitti olleensa iskun takana. Viranomaisten mukaan ryhmä saattaa olla Lashkar-e-Toiban yksi siipi.
Kahdella vilkkaalla ostosalueella sekä bussissa räjähtäneet pommit surmasivat ainakin 59 ihmistä ja haavoittivat yli 200:aa. Monet omaiset etsivät yhä maanantaina perheenjäsentensä ruumiita sairaaloista ja ruumishuoneilta. Elämä alkaa kuitenkin hiljalleen palautua normaaliin, kun maassa valmistaudutaan huomiseen hindujen valon juhlaan diwaliin. 
