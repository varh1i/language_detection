
SEBUAH program nyanyian dan sketsa Dam Dam Dum Pagi Raya akan menemui penonton dengan menggandingkan selebriti popular selama satu jam pada hari raya pertama jam 10 pagi dengan ditemani dua pengacara ‘gila-gila’, Azlee Senario dan Adibah Noor. Membangkitkan suasana kampung, ruangan pentas Sri Pentas II, Shah Alam dihias dengan rekaan set ala kampung. Sambil menjamu selera anda juga bakal dihiburkan dengan persembahan nyanyian. Penerbit Rancangan Hiburan TV3, Mohd Suffian Isa, berkata untuk program yang berkonsep muzikal komedi ini TV3 sengaja memilih beberapa artis yang biasa melakukan adegan komedi untuk menambah keceriaan majlis. BERMAAFAN: Artis yang
menjayakan Dam Dam Dum
Hari Raya bersalam-salaman.
“Pemilihan artis dibuat hampir sebulan setengah bergantung kepada program raya yang TV3 sudah buat. Bagi Dam Dam Dum Pagi Raya ini, kami seboleh mungkin tidak mahu artis yang dipilih bertindih dengan program lain. “Selain itu juga kami memilih artis yang berkebolehan untuk berlawak kerana kami turut menyelitkan beberapa sketsa dalam rancangan ini. Konsep yang kami pilih juga lebih kepada tradisional kerana mahu menghidupkan kemeriahan raya dengan hiasan pelita dan latar belakang kampung,” katanya. Dalam rancangan itu beberapa sketsa menampilkan Azlee dan Adibah Noor serta satu pasangan lagi iaitu Afdlin Shauki dan Ida Nerina. Selain mencuit hati penonton dengan lawak jenaka yang bersahaja dua pasangan ini juga akan menghiburkan penonton dengan dendangan rangkaian lagu raya. Azlee dan Adibah Noor akan mendendangkan lagu Joget Hati Senang yang pertama kali dinyanyikan secara duet. Lagu itu termuat dalam album sulung Adibah Noor. Penonton juga akan disajikan dengan klip pasangan suami isteri popular Nurul dan Ajai serta anak tunggal mereka Ayu Nazirah yang melalui hari pertama Ramadan. Penggambaran klip ini dilakukan pada satu Ramadan yang memaparkan suami isteri ini sibuk dengan tugas mereka namun tidak lupa mengerjakan tanggungjawab menunaikan ibadat puasa. Nurul dan Ajai juga tidak ketinggalan menghiburkan penonton dengan mendendangkan lagu Senandung Lebaran. Kumpulan nasyid kontemporari, Miwarna juga turut diberi kesempatan menghiburkan penonton dengan mendendangkan lagu kumpulan itu yang sedang popular Aku Tanpa Cintamu bersama-sama dengan Jay Jay. Selepas itu pula Afdlin dan Ida Nerina pula muncul menghiburkan penonton dengan lawak bersahaja mereka secara improvisasi. Ternyata Afdlin yang terkenal dengan lawak slumbernya berjaya mencuit hati penonton biar pun ia dilakukan tanpa sebarang skrip terlebih dulu. Buat pertama kali juga, penonton berpeluang menyaksikan pelakon Ida Nerina menyanyi. Ida Nerina dan Afdlin bergandingan menerusi lagu raya evergreen daripada Fazidah Joned berjudul Selamat Hari Raya. Sabri Yunus turut diundang menghiburkan penonton dengan lawak jenaka yang disampaikan dalam bahasa Kelantan. Biar pun tampil ringkas hanya dengan berkain pelikat dan baju Melayu lawaknya menjadi meskipun ada perkataan yang sukar difahami. Peserta Mentor juga turut diberi peluang memeriahkan program ini, Fahmi dan Biella di undang menyanyikan lagu Suasana Hari Raya dan ternyata gabungan itu tampak cukup serasi. Kemunculan Papa Rock, Ramli Sarip menambahkan kemeriahan apabila dia mendendangkan lagu popularnya Camelia. Lagu popular Biduanita Negara, Saloma berjudul Selamat Hari Raya menjadi lagu penutup kepada program tersebut yang dinyanyikan semua artis yang terbabit. 
