Κοινοτικά και μετεκλογικά τα θέματα των ευρωπαϊκών εφημερίδων στον απόηχο των προεδρικών εκλογών της Πολωνίας αλλά και των ανάμικτων μηνυμάτων που λαμβάνει η Ρουμάνια όσον αφορά την ετοιμότητά της για την ένταξη στην Ευρωπαϊκή Ένωση. 
«Κακά μαντάτα»
Η γερμανική εφημερίδα «Φρανκφούρτερ Αλγκεμάινε Τσάιτουνγκ» (Frankfurter Allgemeine Zeitung) πιστεύει και ευελπιστεί ο νεοεκλεγείς πρόεδρος της Πολωνίας, Λεχ Καζίνσκι να υιοθετήσει πιο μετριοπαθή στάση μόλις αναλάβει τα καθήκοντά του. 
«Κατά τη διάρκεια της προεκλογικής του εκστρατείας εξέφρασε μερικές άκρως αντιγερμανικές και ευρωσκεπτικιστικές απόψεις», σημειώνει η εφημερίδα της Φρανκφούρτης και συμπληρώνει, «μόλις όμως αναλάβει το ανώτατο αυτό αξίωμα δε θα χρειάζεται να καταφεύγει σε κομματική ρητορική. Επομένως είναι μάλλον λάθος να προδικάζουμε ότι επιστρέφουμε στην εποχή των ψυχρών γερμανό-πολωνικών σχέσεων». 
Εν αντιθέσει, η «Φρανκφούρτερ Ρούντσχαου» (Frankfurter Rundschau) χαρακτηρίζει την εκλογή Καζίνσκι «κακή εξέλιξη για ολόκληρη την Ευρώπη, διότι δεν πιστεύει ότι ο νέος πρόεδρος είναι διατεθειμένος να προβεί σε κινήσεις καλής θέλησης με τους γείτονες της Πολωνίας». 
«Αλλά, θα αποβεί σε βάρος της Πολωνίας, εάν ο Καζίνσκι επιλέξει να είναι απότομος με τους εταίρους του, διότι το μεγαλύτερο νέο κράτος μέλος της ΕΕ εξαρτάται ακόμα από την αλληλεγγύη και την κατανόηση των υπόλοιπων κρατών μελών», εκτιμά η «Φρανκφούρτερ Ρούντσχαου». 
Με τον τίτλο «ο επικίνδυνος πρόεδρος» η γερμανική εφημερίδα «Ντι Τάγκεστσάιτουνγκ» (Die Tageszeitung) προειδοποιεί για τις επιπτώσεις της «επανάστασης της ηθικής που σχεδιάζεται στην Πολωνία». 
Σύμφωνα με την εφημερίδα οι κομμουνιστές πρόκειται να απομακρυνθούν τελείως από το δημόσιο βίο και οι εγκληματίες θα τιμωρούνται πιο αυστηρά. Ως εκ τούτου συμπεραίνει η «Ντι Τάγκεστσάιτουνγκ»: «η ζωή στην Πολωνία δεν πρόκειται να γίνει ούτε πιο ευχάριστη ούτε και πιο ασφαλής». 
Και η ρωσική εφημερίδα «Ροσίσκαγια Γκαζέτα» (Rossiyskaya Gazeta) θεωρεί ότι ο Λεχ Καζίνσκι «δεν είναι ένας σύγχρονος πολιτικός αλλά ένας δύσκολος πρόεδρος τόσο για την ΕΕ όσο και για τη Ρωσία». 
Η έκθεση για τη Ρουμανία
«Σήμερα είναι η ημέρα της Έκθεσης Προόδου ολόκληρης της χώρας», γράφει η ρουμάνικη εφημερίδα, «Ζιούα» (Ziua) και συμπληρώνει: «σήμερα θα μάθουμε σε ποιους τομείς πήραμε καλούς βαθμούς και σε ποιους πιάσαμε απλώς τη βάση. Αναμένουμε να ακούσουμε τον εξάψαλμο για την αναποτελεσματική αντιμετώπιση της διαφθοράς, για τον αργό ρυθμό των διοικητικών μεταρρυθμίσεων και για την ελλιπή φύλαξη των συνόρων μας». 
Και μια άλλη εφημερίδα της Ρουμανίας η «Κοτιντιανούλ» (Cotidianul) αναφέρει: «έπειτα από μια μεταβατική περίοδο 15 ετών, όπου οι διεφθαρμένοι δήλωναν περισσότερο παρών στα πρωτοσέλιδα των εφημερίδων παρά στις αίθουσες των δικαστηρίων, η ΕΕ έρχεται για να μας υπενθυμίσει κάτι που γνωρίζαμε από ανέκαθεν: εάν δεν κοπούν κάποια κεφάλια της διαφθοράς, δεν πρόκειται ποτέ να γίνουμε δεκτοί στους κόλπους της Κοινότητας». 
