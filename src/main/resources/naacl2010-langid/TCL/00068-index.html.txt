
BERBEZA: Steven menunjukkan kamera digital terbaru Kodak
Easyshare-One yang dipegang bersebelahan dengan replika
kamera digital pertama ciptaannya.
Ringkas dan mudah diguna jadi penggalak utama pertumbuhan pasaran kamera digital 
MUDAH, ringkas dan kos efektif menyebabkan pertumbuhan menggalakkan pasaran kamera digital di Malaysia atau di mana saja di dunia ini. Pada 2004, 74 juta kamera digital sudah terjual di seluruh dunia, mengalahkan penjualan kamera filem untuk pertama kalinya. Daripada kajian IDC Mobile Imaging menganggarkan kira-kira 40 bilion bidikan digital diambil pada 2005. “Ia jelas dilihat kerana di sana sini ramai orang menggunakan kamera digital.” Demikian menurut pendapat pencipta kamera digital yang juga pengurus projek, litigasi paten hal ehwal komersil korporat, Eastman Kodak Company (Kodak), Steven J Sasson ketika lawatan ke Singapura sempena ulang tahun ke-30 kamera digital, baru-baru ini. “Hanya dengan sedikit tunjuk ajar daripada penjual kamera, pengguna sudah boleh mengambil gambar dengan baik menggunakan kamera digital. Dengan kata lain tak perlu ada latihan kerana mudah dioperasikan dan aplikasinya juga mudah,” katanya. Bagaimanapun, menurut Steven, itu tidak bermakna akan berakhirnya era penggunaan filem walaupun terdapat pengurangan yang ketara. “Tidak dinafikan filem adalah satu elemen penting menentukan mutu gambar yang diambil. Oleh itu, masih ramai orang menggunakan kamera berasaskan filem dan kurang berminat dengan inovasi digital terutamanya jurugambar veteran,” katanya. Mengimbas kembali ciptaan pertama beliau pada 1974, Steven yang ketika itu hanya jurutera di Pusat Penyelidikan Penerapan Kodak diberikan tugasan mencipta ‘kamera telapak elektronik pegun’. Pada tahun berikutnya, kamera prototaip pertama seberat 3.9 kg berjaya dibangunkan. Ia dikuasai oleh 16 biji bateri saiz AA dan merakam imej di atas pita kaset. Itulah pertama kali mengambil gambar pegun menggunakan kamera digital. “Pada awalnya, saya tidak pernah menduga bagaimana impak dunia fotografi sewaktu pertama kali mengambil gambar digital. Bagaimanapun, kemahiran Kodak untuk memupuk inovasi itu memungkinkan kami untuk terus mengembangkan visi pengimejan digital, lebih-lebih lagi selepas kehadiran komputer peribadi (PC) dan Internet,” katanya. Steven sudah menjangka mengenai revolusi digital lebih 15 tahun ke depan. Beliau mengetahui bahawa pengimejan digital akan menjadi besar, tapi selepas teknologi dalam lingkungan komputer dapat mengimbanginya. Menurutnya, hal itu sudah terjadi sekarang. Pengimejan digital mewujudkan daya tarikan pengguna secara meluas hingga pada tahap bahawa imej digital digunakan dalam komunikasi seharian di rumah atau di tempat kerja. Kodak berada pada jajaran hadapan dalam pengimejan digital dengan memegang lebih 1,000 paten dalam teknologi pengimejan digital dan banyak menjadi pelopor kepada industri dalam tempoh tiga dekad ini. Easyshare-One adalah inovasi terbaru kamera digital tanpa wayar kerana ia dilengkap dengan sokongannya kepada sistem perhubungan WiFi. Sokongan itu membolehkan gambar dipindah secara online tanpa PC, emel, mencetak dan menyimpan sehingga 1,500 imej digital. 
