Українське виноробне об'єднання Масандра намагається скористатися історичними зв'язками між Британією та Україною, щоб популяризувати свої вина. 
Днями Масандра подарувала діжку вина для урочистого банкету, на якому в Лондоні святкуватимуть двохсотріччя Трафальгарської битви.
Масандрівське вино виявилося доречним у зв'язку з історичними розповідями, згідно з якими 1804-го року британський флотоводець з Мальти надіслав кілька кораблів з Середземного моря до Чорного у пошуках продовольства і деревини для ремонту суден. 
У Криму британці завантажилися усім потрібним, включно з немалими, як припускають, припасами масандрівського вина.
Британські історики вважають, що сам Нельсон надміру вином не захоплювався, але завжди тримав гарні запаси, щоб частувати своїх офіцерів. Цю рису називають однією з багатьох, які підвищували його авторитет флотоводця серед підлеглих.
Вино у Королівському військово-морському коледжі у Ґрінвічі дарував генеральний директор об'єднання Масандра Микола Бойко, який сказав Бі-Бі-Сі, що об'єднання наразі не планує переходити на масове виробництво, але хоче, зберігаючи ексклюзивність, постачати на європейські ринки невелику кількість якісних вин. 
Представник британського журналу Wines International Ричард Росс каже, що для загальної громадськості у Британії масандрівські вина не дуже відомі, але шанувальники вина і фахівці знають про Масандру завдяки кільком добре розрекламованим аукціонам останніх років, з яких продавали старі масандрівські музейні зразки. 
Ричард Росс каже, що пересічні британці зараз з цікавістю купують і куштують вина з різних кутків світу і цілком можна припустити, що вони купуватимуть українське вино в супермаркетах через, можливо, 5 років. 
За його словами, для цього українцям треба буде провести рекламну кампанію і ті вина мають бути виготовлені у, як він сказав, міжнародному стилі, що було б прийнятно для шанувальників у цій країні.
