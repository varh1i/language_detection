
PORT ELIZABETH. - Vermoedelik dieselfde rowers wat verlede maand 'n bejaarde vrou van Somerstrand in haar huis aangerand het, het wéér toegeslaan.
Daar is eergister 'n tweede keer by die 82-jarige mev. Lenie Nelson se huis hier ingebreek. Twee rowers het haar op 10 September in haar kombuis oorval en só erg aangerand dat haar arm gebreek en haar oogkas geskuif is. Hulle het slegs 'n klein radio en kontant uit die huis gesteel.
Nelson was Maandag met die tweede inbraak gelukkig nie tuis nie. Volgens haar skoonseun, mnr. Jasper Dippenaar, is twee mans, een lank en een kort en wat voldoen aan die beskrywing wat Nelson gegee het, die oggend naby die huis gesien. "Hulle moes nét gewag het dat ek loop, want ek is om 10:30 by die huis weg en een van die items wat gesteel is, 'n mikrogolfoond, deel 'n muurprop met die horlosie wat om presies 10:52 uit die prop getrek is," het hy gesê.
Die inbrekers het die diefwering van 'n venster afgebreek en benewens die oond ook Nelson se televisie, omkapmasjien en naaimasjien gesteel.
Volgens Dippenaar woon sy by hom sedert sy uit die hospitaal ontslaan is en gaan dit beter met haar gesondheid. Sy "kan selfs tot by die posbus stap". Dippenaar het gesê Nelson is 'n gelowige vrou en sterk emosioneel goed aan ná die aanval, maar dat sy die jongste inbraak by haar huis as 'n terugslag ervaar.
"Ek het gesê ons kan die items net weer vervang, maar sy heg baie sentimentele waarde aan haar besittings." - (Cindy Preller)
