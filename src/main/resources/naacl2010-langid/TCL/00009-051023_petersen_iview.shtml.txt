Këshilli i Sigurimit të Kombeve të Bashkuara mban të hënën një sesion të rëndësishëm për Kosovën.
Këshilli i Sigurimit pritet të njoftojë fillimin e bisedimeve me ndërmjetësinë e OKB-së - ndoshta që muajin e ardhshëm - bisedime që do të përcaktojnë statusin e ardhshëm të Kosovës.
Bisedimet mendohet që fillimisht të jenë në formën e misioneve diplomatike vajtje-ardhje midis Beogradit dhe Prishtinës.
Sekretari i Përgjithshëm i OKB-së Kofi Annan ka thënë se procesi i negociatave do të fillojë me caktimin e një mediatori të paqes që do të përfaqësojë OKB-në në bisedimet me autoritetet në Beograd dhe Kosovë.
Kreu i misionit të OKB-së në Kosovë, UNMIK, Soren Jessen Petersen, thotë në një intervistë për BBC-në se ai pret që deri vitin e ardhshëm të jetë vendosur statusi i Kosovës, por nuk mund të thotë se cili do të jetë ai status.
BBC: Soren Jessen Petersen a prisni që vitin e ardhshëm Kosova të jetë e pavarur?
Petersen: Unë pres që deri vitin e ardhshëm bisedimet për statusin të kenë arritur në një përfundim. 
Unë asnjëherë nuk kam komentuar lidhur me rezultatin përfundimtar dhe nuk do të komentoj edhe në të ardhmen, por pres që brenda 12 muajsh të jetë vendosur statusi i Kosovës.
BBC: Kofi Annan ka rekomanduar që bisedimet të fillojnë shpejt, ju duhet të keni një ide lidhur me kornizën e këtyre bisedimeve?
Petersen: Po, së pari ai ka rekomanduar që bisedimet për statusin të fillojnë, sepse ka një mirëkuptim ndërkombëtar apo konsensus në rritje që thotë se status-quo-ja nuk mund të mbahet më. 
Dhe unë besoj se kjo do të ndodhë edhe gjatë bisedimeve për statusin. 
Fakti që ne po lëvizim tani do të thotë se bisedimet për statusin nuk do të vazhdojnë përgjithmonë.
Bisedimet për statusin do të kryhen përmes "diplomacisë shëtitëse". 
Brenda disa javësh do të emërohet i ngarkuari i posaçëm për statusin, dhe emisari do të fillojë të bëjë diplomacinë mes Pishtinës, Beogradit dhe kryeqyteteve kryesore evropiane. 
Ky proces do të zgjasë 6-12 muaj prandaj them që sot një vit do të ketë një rezultat.
BBC: Serbia thotë se nuk do të pranojë pavarësinë e Kosovës, ndërkohë udhëheqësit e Kosovës thonë se nuk do të pranojnë asgjë tjetër përveç pavarësisë, ku mendoni ju se do të gjendet kompromisi?
Petersen: Së pari, fakti që këto dy qëndrime janë diametralisht të kundërta do të thotë se nuk do të kishte kuptim që Prishtina dhe Beogradi të ftoheshin për t'u ulur dhe zgjidhur këtë çështje. 
Kjo do të ishte e mirë për të rritur besimin në vetvete.
Por nëse ne duam që të dalim me një zgjidhje, dhe ne duam ta shohim këtë, atëherë nuk presim që të dyja palët të bien dakord.
BBC: Pra kjo do të thotë se do të ketë një zgjidhje të hartuar, a është kjo një zgjidhje që e ka hartuar komuniteti ndërkombëtar dhe që do të përpiqet më vonë që të bindë palët që të bien dakord?
Pra e keni ju një zgjidhje? 
Petersen: Jo, më lër të theksoj fillimisht se është jashtëzakonisht e rëndësishme si në Kosovë ashtu edhe në Beograd që të ketë edhe një dialog me shoqërinë civilie, e cila duhet që të përgatitet. 
Unë e di që kjo është më e lehtë të thuhet se sa të bëhet, por që duhet të ndodhë.
Së dyti, unë besoj dhe e di, që bisedimet për statusin do të bëhen mbi një platformë, për të cilën është rënë dakord në parim. 
Për shembull, që nuk do të ketë një ndarje të Kosovës, apo kthim në situatën e vitit 1999, që nuk do të ketë një bashkim të Kosovës me shtetet fqinje. 
Ka çështje të tjera që kanë të bëjnë me mbrojtjen e minoriteteve apo objekteve të rëndësishme.
Prandaj mendoj se kemi si pikënisje një grup parimesh udhërrëfyese, për të cilat është rënë dakord, dhe në bazë të tyre emisari për statusin do të ndërtojë kornizën e bisedimeve.
BBC: Ju thatë se nuk do të ketë bashkim me vendet fqinje a përfshin kjo Unionin Serbi dhe Mal i Zi?
Petersen: Unë mendoj se kur u tha kjo vëmendja ishte tek të tjerët, por parimi 'jo bashkimit me shtetet fqinje' është miratuar nga BE-ja, SHBA-ja dhe Këshilli i Sigurimit.
BBC: Kohët e fundit kemi dëgjuar të flitet shpesh për Pavarësi të Kushtëzuar për Kosovën, çfarë do të thotë ky term për ju? 
Petersen: Unë nuk e kuptoj se çfarë do të thotë kjo, por ajo që di është se në Evropë sot ka shumë pak vende që kanë atë që unë do ta quaja pavarësi të plotë.
Disa janë të varura nga institucionet evropiane të BE-së. Edhe këtu në rajon (Ballkan) shtetet u janë të nënshtruar shumë kushteve nga institucionet financiare ndërkombëtare.
Ka kushte që kanë të bëjnë me marrëveshjen e Stabilizim- Asociimit, ka kushte që kanë të bëjnë me hyrjen në BE si në rastin e Kroacisë.
Pra shohim një grup të madh kushtesh të rëndësishme që janë vendosur mbi shtetet e këtij rajoni.
BBC: Si mendoni të siguroni mbrojtjen e minoriteteve. Do t'i mbani paqeruajtësit ndërkombëtarë? A do të ketë OKB-ja dhe BE-ja një prani edhe pas përfundimit të bisedimeve për statusin?
Petersen: Së pari, mbrojtja e minoriteteve në çdo shtet është një problem themelor. 
Së dyti, unë besoj se çfarëdolloj autoriteti që të dalë nga bisedimet, do të kërkojë vazhdimësinë e pranisë ndërkombëtare, praninë e Nato-s. 
Unë besoj se do të ketë kërkesa për një prani të BE-së në polici, në sistemin e drejtësisë, ajo për të cilën nuk do të ketë kërkesa do të jetë prania e Kombeve të Bashkuara.
Puna e UNMIK-ut do të përfundojë me vendimin për statusin, por prania ndërkombëtare do të vazhdojë në forma të tjera dhe kryesisht përmes institucioneve evropiane si BE, OSBE, madje edhe NATO-s për këtë nuk ka dyshim.
BBC: A keni besim se Kosova është në gjendje të vetadministrohet. Deri vonë është folur për përmbushjen e standarteve para statusit, tani u vendos që bisedimet të fillojnë pa përmbushjen e standarteve?
Petersen: Standartet nuk janë përmbushur plotësisht. Askush nuk e ka vënë në dyshim faktin se është shënuar përparim, por çështja është se sa përparim.
Ne e dimë se përsa i takon çështjes së kthimit të minoriteteve, ka patur një numër mospërfillës të të kthyerve. Ne ende kemi probleme me lirinë e lëvizjes.
Por nga ana tjetër, është pranuar se janë shënuar përparime në fushën e forcimit të ligjit. Ne kemi një forcë policore kosovare relativisht të aftë. 
Përparime ka patur edhe në vendosjen e bazave të kornizës legjislative si edhe përparime në ekonomi.
Pra ka patur përparime në shumë fusha.
Dhe sinqerisht, standartet, të cilat iu kërkuan Kosovës që t'i përmbush edhe një vend si imi, Danimarka do t'i kishte të vështirë t'i përmbushte.
BBC: Kosova administrohet nga Kombet e Bashkuara dhe roli i shtetit Serbi dhe Mal i Zi është fare i vogël. A ka shumë rëndësi se çfarë thotë Beogradi në tavolinën e bisedimeve?
Petersen: Unë mendoj se ka rëndësi, sepse ajo që ne kërkojmë është jo vetëm normalizimi dhe stabilizimi i Kosovës, por është e rëndësishme që ajo që ndodh me Kosovën të normalizojë dhe stabilizojë rajonin. 
Prandaj ka rëndësi se çfarë thotë Beogradi, pasi rezoluta 1244 i njeh një rol, sovraniteti serb është pezulluar përkohësisht.
Për mua rëndësi të madhe ka që marrëveshja për Kosovën të jetë në interes të stabilizimit dhe normalizimit rajonal.
Dhe kjo do të bëhet shumë mirë nëse kjo bëhet në një kontekst të perspektivës evropiane për rajonin përfshirë edhe Serbinë.
BBC: A mendoni se qëllimi është që të futet në BE Kosova dhe Serbia?
Petersen: Qëllimi është që të futet në BE i gjithë rajoni dhe nëse kjo ndodh, atëherë nuk ka shumë rëndësi se ku janë kufijtë.
BBC: A keni besim se zgjidhja që do të jepet për statusin e Kosovës do t'ju bëjë që t'i thoni serbëve se janë të sigurt si minoritet?
Petersen: Mua personalisht edhe si përfaqësues i Kombeve të Bashkuara, do të më vinte turp nëse pas 5-6 vjetësh arrijmë një marrëveshje ku të gjitha komunitetet nuk ndihen të sigurta.
