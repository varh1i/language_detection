Изходът от полските президентски избори вълнува редица европейски вестници. 
В Германия "Франкфуртер алгемайне цайтунг" изразява надежда, че новоизбраният президент Лех Качински ще смекчи тона си, когато встъпи в длъжност.
"Чуха се някои доста неприятни антигермански, евроскептични и антилиберални тонове" по време на кампанията, коментира вестникът.
Издигането до най-високия пост в държавата обаче би могло да омекоти значително "кресливата партийна реторика на кампанията", посочва "Алгемайне цайтунг", но допълва, че много от възгледите на Лех Качински като че ли произлизат "от друга епоха".
"Франкфуртер рундшау" пише, че избирането на Качински е "лоша новина за Европа като цяло" независимо от "очевидно помирителния тон" непосредствено след победата.
"Твърде рязкото отношение към партньорите обаче може да се превърне в бумеранг за Полша," предупреждава "Франкфуртер рундшау", "защото най-голямата нова страна в ЕС продължава да зависи от солидарността и разбирането на останалите страни членки."
Под заглавие "Опасният президент" "Тагесшпигел" обръща внимание на последствията на една "морална революция", подготвяна в Полша.
"Ди велт" е по-ведър в оценката си и смята, че успехът на Лех Качински е резултат от желанието на поляците за изкореняване на корупцията и запазване на социалния мир.
"Политик от миналото"
В Русия "Известия" описва Качински като "политик от миналото", каквито малко са останали в Европа.
"Днешните руско-полски отношения са в незавидно състояние. Москва и Варшава са почти единствените антагонисти в Европа. Не трябва да си правите илюзии - в обозримо бъдеще този антагонизъм няма да изчезне," пише руският вестник.
Друго руско издание вижда нещата от по-различен ъгъл. Макар да се съгласява, че Качински изразява идеи, разпространени в Европа преди един век по време на установяването на националните държави, "Росийская газета" вярва, че това дори може да се окаже добре за руско-полските отношения.
"Това е така, защото при Качински вижданията на Варшава ще бъдат близки до тези на Русия по общите ценности. И двете страни изграждат силна държава, ориентирана към християнството, към старите традиции, а не основана единствено на либералните западни ценности," отбелязва "Росийская газета".
Докладът на ЕС за Румъния
Във връзка с доклада на Европейската комисия за напредъка на Румъния вестник "Зиуа" отбелязва:
"Днес ще научим, че на приемните изпити за Европейския съюз сме получили добри оценки, но също, че някои от тях едва сме взели. Също така очакваме да ни се скарат за липсата на резултати в борбата със сериозната корупция, забавянето на административната реформа и вероятно за недостатъчния граничен контрол."
Друг румънски вестник "Джурналул национал" посочва, че "за разлика от докладите за напредъка между 1997 и 2004, в които главният въпрос е бил за постиженията от едната до следващата година, мониторинговият доклад прави сравнение между сегашното ниво на подготвеност на Румъния и нивото, смятано за подходящо за присъединяване към Европейския съюз".
Вестник "Котидианул" пише: "След 15 години на преход, през които корумпираните хора присъстваха много повече по страниците на вестниците, отколкото в съдебните зали, ЕС ни напомня нещо, което ни казва от дълго време: без главите на някои от 'големите риби' на корупцията, страните членки на ЕС трудно ще ни приемат сред себе си."
Открито писмо до посланика на Турция
В Копенхаген вестник "Берлингске тиденде" публикува открито писмо до посланичката на Турция в Дания, Фуген Ок, в отговор на писмо, изпратено от нея до датския премиер и до посланиците на 10 мюсюлмански страни, в което тя призовава да се вземат мерки срещу друг всекидневник, публикувал карикатура на пророк Мохамед.
Вестникът отбелязва, че пише до нея, а не до останалите 10 посланици, защото е "изумен, тъй като ние съвсем искрено не можем да повярваме, че официален представител на Турция ще допусне подобна забележителна и тревожна грешка в преценката".
"Берлингске тиденде" пише още, че искрено очаква Турция да се присъедини към ЕС, "ако и когато" изпълни критериите, но добавя, че благопожеланието се базира на увереността, че Турция е светска държава.
Според вестника писмото на посланичката създава впечатление за възгледи, твърде далеч от това, което може да се очаква от страна, която иска да бъде членка на ЕС.
Вестникът посочва, че очаква отговор от посланичката, за което предоставя страниците си.
