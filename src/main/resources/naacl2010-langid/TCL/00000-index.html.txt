PELAUT, nelayan, pekerja perkapalan, pelancong di atas kapal atau sesiapa saja yang berada di lautan kini boleh membuat atau menerima panggilan menggunakan rangkaian telekomunikasi tanpa wayar GSM apabila Ericsson menjalin kerja sama dengan SeaMobile Inc. bagi menyediakan perkhidmatan data dan suara di lautan. Kerjasama untuk tempoh tiga itu menyaksikan Ericsson membekalkan rangkaian tanpa wayar lengkap termasuk prasarana teras teranjur, peralatan radio GSM serta pemantauan rangkaian dan pelaksanaan. Sementara SeaMobile akan menggunakan teknologi Ericsson untuk menawarkan komunikasi global di laut menggunakan perkhidmatan satelit maritim. Stesen pangkalan radio akan diletakkan di atas kapal dan komunikasi dihubung melalui satelit ke rangkaian teras teranjur di daratan. Ketua Ericsson Amerika Utara, Angel Ruiz, berkata sudah menjadi kebiasaan pengguna hari ini membawa telefon bimbit ke mana saja mereka pergi kerana mahu terus berhubungan sepanjang masa. Ericsson akan membantu SeaMobile memberi kebebasan kepada pelanggan walaupun di laut. Menurut Presiden dan Ketua Eksekutif Sea Mobile, William Mark, gabungan dua kepakaran ini mewujudkan sebuah pasukan yang tiada tandingan dalam usaha menyediakan perkhidmatan tanpa wayar termaju di laut. “Kedudukan Ericsson sebagai penyedia prasarana terbesar bagi teknologi 3G dan GSM, menjadi landasan kukuh kepada SeaMobile. Kami dapat menawarkan pengalaman lebih bermakna kepada pelanggan di laut dan akan terus berusaha memperkenalkan perkhidmatan yang belum pernah diteroka dalam industri maritim,” katanya. 
