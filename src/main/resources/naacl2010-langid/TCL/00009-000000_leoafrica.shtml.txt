Sikiliza Leo Afrika
Familia hiyo inayoongozwa na mama ndovu mwenye umri wa miaka 30 waliachiliwa katika mbuga ya Tsavo saa mbili na nusu usiku majira ya Afrika Mashariki ili kuanza maisha mapya. 
Ugumu wa kazi
Wanyama hao,wenye uzito wa kati ya tani mbili na nne kila mmoja, wanadungwa sindano za usingizi kisha kupakiwa kwenye magari maalum na kusafirishwa kwa saa nane kuelekea kaskazini.
Kumekuwa na msongamano mkubwa wa tembo kwenye hifadhi ya wanyamapori ya Shimba Hills, kwa mujibu wa shirika la wanyama pori la Kenya.
---*-*-*---
Ethiopia yalalamikia waangalizi wa uchaguzi
Serikali ya Ethiopia imezidisha shutma dhidi ya waangalizi wa uchaguzi kutoka Ulaya kwa kuwalaumu kuchochea ghasia zilizotokea mapema mwaka huu zilizosababisha vifo vya takriban watu arobaini.
Wizara ya mawasiliano imetoa taarifa inayolaumu Muungano wa Ulaya kusambaza habari kwa vyama vya upinzani zilizowatia nguvu za kuandamana.
Malalamiko
Matamshi hayo yanatokea baada ya ujumbe wa waangalizi wa Muungano wa Ulaya kulalamika kuwa uchaguzi wa wabunge nchini Ethiopia uliofanyika mwezi Mei haukuzingatia vigezo vya kimataifa, pia haki za binadamu zilikiukwa.
Idadi kubwa ya matokeo ya uchaguzi yameshakusanywa huku ushindi ukionekana kuegemea kundi linaloongozwa na waziri mkuu Meles Zenawi. 
---*-*-*---
Guinea Bissau kujadili matokeo ya uchaguzi
Waziri mkuu wa Guinea Bissau,Carlos Gomes; ameripotiwa kuelekea nchini Nigeria akiandamana na mgombea wa urais aliyeshindwa Malam Bacai Sanha ili kujadili matokeo ya uchaguzi uliofanyika hivi karibuni na rais Obasanjo.
Gomes na Sanha wote wanapinga matokeo rasmi ya uchaguzi wa rais uliofanyika mwezi Julai,uliompa ushindi mgombea wa kibinafsi Joao Bernardo Vieira. 
Mwaliko
Kwa mujibu wa Gomes aliyetoa tangazo katika redio ya kitaifa ya Guinea Bissau, ziara yao ilikuwa mwaliko rasmi wa rais Obasanjo akiwa msuluhishi kama kiongozi wa Muungano wa Afrika.
Sanha aliongeza kuwa dosari za uchaguzi huenda zikazua vurugu katika siku zijazo. 
