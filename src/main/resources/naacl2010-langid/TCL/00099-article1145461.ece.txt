
 
Hele tredje etasje på museet for byplanlegging er dekket av en gigantisk modell av Shanghai - 20 år inn i fremtiden.
FOTO: KRISTOFFER RØNNEBERG
Eiendomsmegler Zheng Zhengmin har stiftet sitt eget firma. - Nå skal jeg tjene mest mulig penger, sier han.
FOTO: KRISTOFFER RØNNEBERG
 shanghai
 Største by i Kina, med rundt 17 millioner innbyggere.
Åpnet for handel i 1843 etter Opiumskrigen mellom Kina og Storbritannia. Ble raskt et knutepunkt for handel mellom Kina og resten av verden.
300 000 utlendinger antas å bo i byen i dag.
Kommunistpartiet ble grunnlagt i byen i 1921.
Verdensutstillingen i 2010 skal holdes i Shanghai, for første gang i et utviklingsland.
Oslo har Shanghai som vennskapsby
 Les også
 Comeback for Østens Paris - 31.10.2005
- Det tok helt av, sier Zheng Zhengmin.
Eiendomsmegleren må smile ved tanken. Frem til mai var Shanghai - Kinas største by - en gullgruve for bransjen hans. Spekulanter fra inn- og utland kjøpte opp leiligheter lenge før de var bygget, og solgte dem noen dager senere med god fortjeneste. Boligprisene i Shanghai steg med 30 prosent i året mellom 2002 og 2005.
- Med tanke på at vi tok to prosent av hvert salg, kan du tenke deg hvor bra vi hadde det, smiler Zheng. Han nevner som eksempel en kunde som tjente 600 000 kroner på å selge en leilighet hun hadde kjøpt tre måneder tidligere.
Må leie. 
Mye av eiendomsmarkedet i Shanghai er styrt av et fåtall styrtrike utbyggere og spekulanter. Med sine gode kontakter hos lokale myndigheter var de i stand til å kjøpe billig land, kvitte seg med dem som bodde der fra før, for så å bygge høyhus på eiendommen. Spekulantene sørget deretter for at prisen på boligene ble stadig høyere.
En toroms leilighet i Shanghai sentrum koster i dag minst 1,4 millioner kroner.
- Det er mye mer enn jeg har råd til, sier eiendomsmegleren, som tjener rundt 3000 kroner i måneden. - Derfor blir jeg tvunget til å leie, akkurat som alle andre her i byen.
Fryktet boble. 
Den enorme veksten i Shanghai gjorde Beijing-myndighetene nervøse. I frykt for at ting skulle spinne ut av kontroll, innførte de i mai et skattesystem som effektivt stagget de fleste spekulantene. Selger man en leilighet i dag uten å ha eid den i to år, skal det svi.
- Enkelte byer opplever en boble. Vi vil regulere og hindre en for stor vekst i eiendomsprisene, sier en talsmann for det nasjonale statistikkbyrået til avisen China Daily.
Og det fungerer. Veksten har ikke bare bremset, den går faktisk tilbake. I september sank boligprisene i Shanghai med 1,2 prosent i forhold til august, mens resten av landet opplevde en vekst på 0,5 prosent. Det er likevel lenge til vanlige innbyggere har råd til å kjøpe en leilighet i sentrum.
Må flytte. 
Det er i dag over 4000 skyskrapere - bygninger med mer enn 18 etasjer - i Shanghai. Ytterligere 1000 skal etter planen bygges innen utgangen av tiåret. Mange av disse skal erstatte eldre, falleferdige bygninger i sentrum. Men hva gjør man med dem som bor i disse bygningene?
- Utbyggerne må tilby gode pakker til dem som må flytte, sier eiendomsmegler Zheng. - De må enten gi dem skikkelig kompensasjon, eller så må de finne nye steder for dem å bo.
Men kompensasjonen er ofte latterlig lav i forhold til prisen på de nye leilighetene. Zhou Daye ble for to år siden tilbudt rundt 250 000 kroner for leiligheten sin i Jingan-distriktet, hvor han hadde bodd i siden 1970-tallet. Beløpet var så vidt nok til å kjøpe en liten leilighet i en av de mange forstedene til Shanghai. Da Zhou nektet å ta imot tilbudet, ble han trakassert av lokale myndigheter, og til slutt kastet i fengsel i en uke.
Han er ikke alene. Siden 1998 er rundt 80 000 husholdninger blitt flyttet fra byen til forstedene. I august ble over 20 mennesker arrestert etter å ha protestert mot nye byggeprosjekter. Mange frykter at den økende middelklassen kan bli irritert over fallet i boligprisene, spesielt hvis rentene skulle stige.
Men Zheng Zhengmin er optimistisk. Han og to kolleger stiftet nettopp sitt eget firma. Målet er å etablere seg som byens beste eiendomsmegler for luksusboliger.
- Jeg vil tjene mest mulig penger, sier han med et smil. - Det er jo det Shanghai dreier seg om. 
 
 Tips en venn Skriv ut  Bli abonnent 
  
 Søk i våre artikler
