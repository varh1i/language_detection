Autoritetet libaneze kanë bërë arrestimin e parë pas bërjes publike të përfundimeve të një raporti të Kombeve të Bashkuara lidhur me vrasjen e ish-kryeministrit Rafik Hariri. 
Personi i arrestuar, Mahmud Abdel Al, është cilësuar si pjesëtar i një grupi islamik që ka lidhje me Sirinë. 
Edhe vëllai i tij, i cili ndodhet nën arrest pasi iu gjet një sasi armësh, është përmendur në raportin e Kombeve të Bashkuara. 
Ata iu bashkohen katër gjeneralëve libanezë të cilët presin të gjykohen për vrasjen e ish-kryeministrit Rafik Hariri. 
Çdo zhvillim i ri në hetimet për vrasjen e zotit Hariri e afron më shumë rrethin te presidenti pro-sirian i Libanit, Emil Lahud. 
Raporti i Kombeve të Bashkuara thotë se ai kishte marrë një telefonatë nga Abdel Al vetëm pak minuta përpara atentatit mbi zotin Hariri. 
Gjatë shpërthimit të një bombe të fuqishme të vendosur në makinë humbën jetën edhe 19 persona të tjerë. 
Presidenti Lahud e mohon që të ketë marrë ndonjë telefonatë. 
Edhe aleatët e tij në Siri mohojnë që të kenë gisht në vrasjen e zotit Hariri. 
