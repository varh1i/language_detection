
G.P./J.S. Palma.
Els Bombers de Mallorca actuaren durant la jornada d'ahir en dos incendis produïts a dos habitatges, de Sant Llorenç des Cardassar i de Sóller, sense que s'haguessin de lamentar danys personals.
El primer dels sinistres succeí a la una i mitja de la matinada, en el número 94 del carrer Mossèn Galmés, a Sant Llorenç des Cardassar, en un domicili que consta de planta baixa i primer pis. Segons explicà una veïna, al primer pis viu un matrimoni i a la planta baixa la mare de la dona. El foc començà al primer pis, pel que sembla a causa d'un curtcircuit provocat per un televisor.
Quan començà el foc, la dona estava desperta sola a la casa i mirava la televisió. En adonar-se de l'incendi donà la veu d'alarma i s'avisà els Bombers i la Policia. Ni la dona ni la seva mare, que es trobava a la planta baixa sofriren lesions.
El foc agafà força amb rapidesa i destrossà per complet el menjador i una habitació. El fum també causà danys importants a la resta de la planta superior. Els bombers aconsellaren al matrimoni que no ocupàs l'habitatge fins que es comprovi si l'estructura està danyada.
D'altra banda, ahir dematí a les 10.15 hores, es produí el segon incendi, aquest pic a la carretera de Sóller al Port. El foc afectà només la cuina d'un habitatge. Una dotació de bombers del parc de Sóller arribaren al domicili en només cinc minuts i extingiren el foc amb rapidesa, segons informaren els Bombers de Mallorca.
