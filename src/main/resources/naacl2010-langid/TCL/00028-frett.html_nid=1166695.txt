
Fulltrúar verkalýðshreyfingarinnar áttu fund með þremur ráðherrum ríkisstjórnarinnar í morgun þar sem rætt var um áherslur verkalýðshreyfingarinnar í endurskoðun kjarasamninga. Að sögn Gylfa Arnbjörnssonar, framkvæmdastjóra Alþýðusambands Íslands, eru línur að skýrast í viðræðunum. Farið var opinskátt yfir stöðuna, vilja og sjónarmið viðræðuaðila.
Þann 15. nóvember næstkomandi þarf viðræðunefnd sem metur forsendur kjarasamninga að skila niðurstöðu um hvort forsendur teljist hafa staðist eða ekki. Segir Gylfi að ljóst sé að forsendur kjarasamninga hafi ekki staðist en ákvæði sé um að hægt sé að semja um frávikin. Ef ekki næst samkomulag þar um þá öðlast aðildarfélögin heimild til að segja upp kjarasamningum.
Björn Ingi Hrafnsson, aðstoðarmaður Halldórs Ásgrímssonar, forsætisráðherra, segir að ríkisstjórnin eigi einnig viðræðufundi með fulltrúum atvinnulífsins og áfram verði rætt við þessa aðila á næstunni.
