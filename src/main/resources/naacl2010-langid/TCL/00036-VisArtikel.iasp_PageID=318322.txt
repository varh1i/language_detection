Makkerparret Tim Burton og Johnny Depp kan for tiden nydes i de danske biografer i den ekstravagante 'Charlie og Chokoladefabrikken', men er her aktuelle med endnu en begavet billedstorm.
Ældre målgruppe
Der er på mange måder tale om en efterfølger til 1993's 'The Nightmare Before Christmas', selv om målgruppen nok er noget ældre (filmen udsendes da heller ikke i en dansk version). Burton og medinstruktøren, Mike Johnson, går igen mod trenden og benytter sig af den bedagede 'stop-motion'- teknik. Det vil sige, man tager et billede, flytter dukken en anelse og tager et nyt og så fremdeles. Besværligt, men det giver også en helt unik fornemmelse modsat den langt mere strømlinede computergrafik.
Ikke ond bare tragisk 
Victor (der ligner Depp på en prik) skal giftes med Victoria. Ægteskabet er arrangeret af deres ambitiøse familier, men det viser sig heldigvis, at de to elsker hinanden. Men pludselig havner Victor i underverden, hvor han bliver smedet sammen med Corpse Bride, der blev myrdet på sin bryllupsaften og siden har søgt en ny mand. Hun er altså ikke ond, men bare tragisk. Og Victoria hænger i stedet på den usympatiske Barkis Bittern.
Hvordan det siden går med kærligheden, må du se i biografen, hvor der i det hele taget bydes på en udsøgt visuel oplevelse i den typiske Burton-tradition. Men de mindste vil som sagt nok have svært ved at hænge med i dødsriget.
