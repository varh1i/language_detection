
 
USA mener området blir brukt som en gjennomfartsåre for radikale islamister.
FOTO: AFP
Lokale irakske kilder hevder at opptil 40 personer er drept og 20 såret i et amerikansk luftangrep nær grensen til Syria.
En talsmann for de amerikanske styrkene sier det dreier seg om et presisjonsangrep mot en leder i al-Qaida.
Men ifølge en lege i byen Qaim er mange av de drepte kvinner og barn. En klanleder hevder at det ikke finnes al-Qaida-tilhengere i området, bare harmløse familier.
- Amerikanerne bombet rundt landsbyen Betha fra rett etter midnatt til soloppgang, sier en politimann i en telefonsamtale med nyhetsbyrået Reuters. Han har ikke oversikt over hvor mange personer som er brakt til sykehus og vil ikke bli navngitt.
Legen Ammar al-Marsoumi i Qaim anslår at 40 sivilpersoner er drept. Fortsatt jobbes det med å trekke mennesker ut av ruinene, sier han.
Foreløpig har sykehuset bare behandlet seks sårede sivilpersoner fordi det skal være vanskelig å transportere ofrene. Elven Eufrat er blokkert av amerikanske soldater, og det finnes få båter, sier en annen lege til nyhetsbyrået AFP.
Den amerikanske obersten David Lapan skriver i en e-post at det er blitt gjennomført et angrep i området, men han understreker at det var rettet mot en al-Qaida-leder, og at angrepet tok sikte på å unngå sivile ofre.
Det er umulig å få opplysningene bekreftet fra uavhengig hold. Området er så utrygt at journalister ikke tør å reise dit.
USA har de siste månedene gjennomført flere store offensiver nær grensen til Syria og langs elven Eufrat, som de mener blir brukt som en gjennomfartsåre for radikale islamister på vei til Bagdad.
((c) NTB)
 
 Tips en venn Skriv ut  Bli abonnent 
  
 Søk i våre artikler
