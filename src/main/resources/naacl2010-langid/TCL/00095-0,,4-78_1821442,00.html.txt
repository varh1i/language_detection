
WIE is ek? In Junie 1944 - kort voor sy teregstelling - skryf die Duitse verset-figuur Dietrich Bonhoeffer 'n gedig in die tronk, wat uitgesmokkel en nadoods gepubliseer word (in: Widerstand und Ergebung), met presies dié opskrif: Wie is ek? Dit het drie strofes en 'n bondige slot. 
Die eerste strofe herhaal telkens die vraag: Wie is ek?, en dink dan aan talle maniere waarop ánder hom sien en oor hom praat. Mense sê dikwels hoe kalm hy is, selfs in die sel, hoe blymoedig, en sterk, soos een volkome in beheer. Hulle sê hy praat so vryuit en vriendelik met die bewaarders asof h? die een in bevel is. Hulle sê hy dra dié ellendige dae so gelate, glimlaggend en trots soos een gewoond aan oorwinning.
Die tweede strofe vra: Maar is ek regtig dit wat ander van my sê, of is ek dalk eerder wat net ek van myself weet? Onrustig, vol verlange en siek, soos 'n voël in 'n kou? Hygend na asem, asof hande sy keel toeklem? Hunkerend na kleure, na blomme, na voëlgeklank? Dorstig na vriendelike woorde, na die nabyheid van mense? Sidderend, sugtend, vol magtelose vrees en sorge oor vriende ver weg? Vermoeid, en léég as hy wil bid, wil dink, iets wil skep? Doodsmoeg en gereed om afskeid te neem van alles?
Die derde strofe bring dié twee gedagtes byeen. Wie is ek?, vra hy, dié een of die ánder een? Dalk één dag dié en môre 'n ander? Of dalk albei gelyk - huigelaar voor mense en veragtelike swakkeling voor myself?
Dan volg twee kort slotreëls, as 'n bede. Wie is ek? Hierdie eensame vrae dryf die spot met my, skryf hy, maar wie ek ook al is, U weet, O God, dat ek aan U behoort. Beter kan die evangelie eintlik nie verwoord word nie. Die geheim van ons lewe lê nóg in ons eie, nóg in ander se oë, maar in dié van die Á;nder - aan Wie ons ewig behoort. Dié diepe troos neem alle vrees vir altyd weg - vir ander se oë en oordele én vir ons eie wete en verwyte. - DJS
