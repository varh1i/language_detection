Би-Би-Си: Кыргызстандын кээ бир маалымат каражаттары президент Бакиевдин ишине анын үй-бүлөөсу жана бир туугандары кийлигишүүдө деген ырастоолорду жарыялады. 
Айрым ырастоолорго караганда президенттин бир туугандары Кыргызстандагы бийликке дайындоолорго тартынбай катышып, ал турсун соңку мезгилдеги менчикти кайра бөлүштүрүүгө байланыштуу бир катар чуулгандуу окуяларга да тиешеси бар имиш. 
Биз президенттин иниси Жусуп Бакиев менен байланышып, ушул ырастоолор негиздүүбү деп сурадык. 
Жусуп Бакиев: Мен түз эле айтып коеюн,бизде андай өнөр жок, биз андай тарбия алган эмеспиз. Агабыздын ишине кийлигишүү, команда берүү оюбузга келбейт. Агабыз Жалал-Абад менен Чүйдө губернатор, кийин премер-министр болуп турганда да кийлигишмек тургай, тетирисинче алыс болгонго умтулдук. 
Мен шаардык кенештин төрагасы элем, сегиз жарым жыл иштеген кызматымды өткөрүп берип, экология башкармалыгына начальник болуп кеттим. Жаныш деген иним ички иштер министрлигинде наркобизнеске каршы күрөшүү башкармалыгынын начальниги эле, ишин таштап транспорт башкармалыгына которулуп кеткен. Кыскасы, агабыздын ишине кийлигишүү биздин тарбияда жок. 
Би-Би-Си: Кыргызстандын мурдагы баш прокурору Азимбек Бекназаров "Лица" гезитине берген маегинде Карасуу базарын басып алууга Курманбек Бакиевдин инилеринин бири да катышкан деп айтты. Ушул чынбы?
Жусуп Бакиев: Бекназаров Азимбек юрист болуп туруп, прокурорлук кызматтарда иштеп туруп далилдерди келтирбей ошентип сүйлөсө, анда айткандары анын деңгээлин көрсөтүп атат. Колунда далили болсо баш прокурор кезинде айтпайбы!? 
Ишинен кеткенден кийин жок нерсени айтып, Курманбек Салиевичке жана жалпы үй-бүлөөбүзгө жалаа жабууда. Эл арасында Бекназаров кимден канча алганы, кандай коллегияларды өткөргөнү тууралуу аңыз жүрөт, ошонун баарын чаргытып айта берсек жарашабы? 
Би-Би-Си: Президент Бакиевдин ишине бир туугандары кийлигишүүдө деген сөздүн чыгышына эмне себеп болууда?
Жусуп Бакиев: Көрө албагандык. Мисалы, Курманбек Салиевич заводдо эсептөө борборунун жөнөкөй начальниги, кийин башкы инженердин орун басары болуп иштеп жүргөндө эле мен шаардык партия комитетинде бөлүм башчы болчумун. 
Курманбек Салиевичсиз эле мен эки ирет шаардык кеңештин төрагалыгына шайлангамын. Акыркы жолу Жогорку Кеңешке депутаттык үчүн ат салышып, өтпөй калдым. Жети айдан бери жумушсуз жүрөм. Эгер киришсем, Курманбек Салиевич колдосо эчак кызмат алмакмын. Менин дагы бир жерде иштөөгө конституциялык укугум бар эмеспи! Муну эчким сураган жок. 
Жаныш Бакиевди эки ирет жумуштан бошотушуп, ал иштеген башкармалыкты жоюп салышканда, соттошуп атып эки ирет жумушун кайра алган. Жаныш эчак генерал болмок, анын колунда иштегендердин алды генерал ченин алышып, министрдин орун басары кызматына чейин жетишти. Сын айткандар муну эске албай жатышат. Бирок, карапайым эл билет, эл ушакка ишенбейт.
