
MNR. JACOB ZUMA het nou gekry waarvoor hy en sy ondersteuners so heftig geagiteer het - sy dag in die hof om homself te verdedig teen die bewerings van korrupsie wat pres. Thabo Mbeki (korrek) genoop het om hom as adjunkpresident af te dank. 
Zuma se lot is nou in die hande van sy aanklaers, sy verdedigingspan en die regter wat uiteindelik oor sy skuld of onskuld moet besluit. 
In 'n grondwetlike demokrasie klink dit na 'n heel voorspelbare proses vorentoe: Die hof hoor die aanklag, die verdediging staan dit teen. Staatsaanklaers en advokate vir die verdediging pak mekaar ingevolge lank gevestigde bewysreëls, die regter weeg dit alles op en lewer uitspraak. Die partye aanvaar die uitspraak en, sou enigiemand so voel, rig hulle hul tot 'n hoër regsgesag waar dieselfde proses hom herhaal. 
Demokrasie 101. 
As dit maar so maklik was. 
Dan kon Suid-Afrikaners rustig geslaap het in die wete dat die demokrasie waarby hulle met soveel hoop en afwagting ingekoop het, op sy manier werk - met sy tekortkominge en al.
Ongelukkig is daar nou vir Suid-Afrika baie meer op die spel as bloot die verhoor van 'n vername politieke figuur, 'n verskynsel wat nie uniek is nie en wat in enige ander land ook taamlik opspraak sou wek, met dié verskil: Dit sou nie sommer die demokrasie in die gedrang bring nie. 
Grotendeels, met die komplimente van die Suid-Afrikaanse Kommunistiese Party en Cosatu, sit ons nou met 'n hofsaak wat op die oog af gaan oor korrupsie in hoë plekke, maar eintlik gebuk gaan onder 'n veel ernstiger en selfs gevaarlike subteks: die openlike verdagmaking van die regsproses en die doelbewuste toespitsing op die howe as 'n terrein van politieke stryd. 
Baie is al gesê oor die hoogs problematiese rolle wat Cosatu en die SAKP vir hulself in dié drama gekies het. 
Dit bly verstommend dat mense wat so hard vir die duur gekoopte demokrasie gestry het, dit nou op so 'n roekelose wyse in die weegskaal plaas. 
Die gebeure die afgelope week buite die Durbanse landdroshof waar die afgedankte adjunkpresident verskyn het, onderstreep net eenvoudig die dwaasheid van die denke wat klaarblyklik tans die septer swaai binne Cosatu en die SAKP. 
Die punt is egter, of ons nou met Cosatu en die SAKP saamstem of nie, ons weet minstens wat ons (in die bui waarin hulle nou is) aan hulle het. 
Hulle sal blykbaar al die moontlike doen om die ideologiese geveg wat hulle in die ANC en die regering verloor, op ander plekke aan te knoop - selfs al is dit ten koste van die Grondwet. 
Wat kwel, is dat ons nie 'n idee het waar ons met Zuma staan nie. 
Die man in die oog van die storm is heeltemal onsigbaar in die debatte wat sy party en sy alliansie aan flarde ruk en - méér belangrik - die kiem van onstabiliteit vir die demokrasie dra. 
Die man wat klaarblyklik graag die president van Suid-Afrika wil wees, se stem moet nog gehoor word oor die grofgeskut wat Cosatu, die SAKP en elemente binne die ANC so nonchalant in sy naam teen die Grondwet vuur. 
Hy moet weet dat 'n president die hoofbeskermer van die Grondwet is. 
Toe ons wél sy stem verlede week gehoor het, was dit om sy selfopgelegde martelaarstatus te verdiep deur die penarie waarin hy hom bevind, te vergelyk met dié van die sestigerjare van die vorige eeu se politieke verhore toe Suid-Afrika allesbehalwe 'n legitieme regstaat was. 
Dit is 'n klap in die gesig van sy kamerade wat in daardie donker dae hul saak vír die Suid-Afrika wat ons almal nou so koester, teen die oormag van die apartheidstaat moes stel. 
Wat dink Zuma van die georganiseerde intimidasie en verdagmaking van die howe, 'n geïntegreerde onderbou van die grondwetlike bestel? 
Ons moet weet. 
Een van die beelde wat 'n mens bybly uit die strate van Durban verlede week, was foto's van Zuma se ondersteuners wat T-hemde met die gesig van Mbeki daarop verbrand het. 
Die brand van vlae en afbeeldings van mense is alles deel van die politieke kap en steek in 'n dinamiese demokrasie, maar sekerlik behoort dáárdie tonele Zuma te ontstel en selfs te ontstig? 
Ons moet weet. 
Iemand sê verlede week as Zuma ooit president van Suid-Afrika word, emigreer hy na Zimbabwe. 
En toe tref dit my: Zuma herinner my aan die sogenaamde Groot Manne van Afrika, die leiers wat hul lande na uhuru gelei het, maar net daar vasgeval het in vernietigende megalomanie, outokrasie en kleptokrasie. 
Leiers soos pres. Robert Mugabe van Zimbabwe, die laaste van Afrika se twyfelagtige "Groot Manne". 
Zuma vir president? 
Nee dankie. 
* Die skrywer is senior adjunkredakteur van Beeld.
