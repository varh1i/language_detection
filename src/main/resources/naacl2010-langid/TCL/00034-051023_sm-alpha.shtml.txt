با ثبت يک جريان هوای توفانی در دريای کارائيب، شمار توفان‌های شديدی که در اين فصل از سوی هواشناسان نامگذاری شده‌اند به 22 توفان رسيده و رکورد تازه ای در اين زمينه رقم خورده است.
هواشناسان که برای نامگذاری شمار فزاينده توفانها دچار کمبود اسم شده اند، برای نخستين بار به سراغ الفبای يونانی رفتند تا نام "توفان آلفا" را انتخاب کنند.
کاترينا، ريتا، استن، ويلما و حالا آلفا. اين فصل توفان خيز، رکوردشکن شده است. 
آلفا بيست و دومين توفان استوايی فصل است؛ رکوردی که پيش از اين هرگز در موسم تندبادهای اقيانوس اطلس ثبت نشده بود.
از سال 1851 که ثبت جريانهای آب و هوايی آغاز شد تا به امروز، هيچ فصلی تا اين اندازه پرتلاطم نبوده است و هواشناسان هيچگاه دچار کمبود اسم برای ناميدن توفانها نشده بودند.
دانشمندان تاکنون نام توفانها را از فهرست آماده ای انتخاب می کردند که اسامی آن با استفاده از حروف الفبا، به جز پنج حرف کيو، يو، ايکس، وای و زد، از قبل ساخته و درنظر گرفته شده است تا به نوبت، برای ناميدن توفانها به کار رود. 
اما با افزايش شمار توفانها و تندبادها، اين فهرست ديگر ناکافی شده است.
توفان آلفا با بادهای مداومی که 65 کيلومتر در ساعت سرعت دارند، جزيره هيسپانيولا را که شامل هائيتی و جمهوری دومنيکن است، تهديد می کند. 
هرچند به نظر نمی رسد که اين توفان به يک تندباد بدل شود، اما می تواند بارندگی شديدی را به ميزان بيش از سی سانتيمتر در اين دو کشور به دنبال بياورد.
اين خطر، برای مردم هائيتی که سال گذشته سه هزار نفر از آنها در سيل ناشی از يک توفان استوايی جان باختند، نگران کننده است.
اين در حالی است که هنوز پنج هفته ديگر از موسم تندبادها باقی مانده است و سراسر اين منطقه توفان زده همچنان ممکن است شاهد تغييرات وخيم آب و هوايی باشد. 
