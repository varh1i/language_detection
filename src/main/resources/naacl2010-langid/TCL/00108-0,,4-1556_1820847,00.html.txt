
DIE afgelope twee jaar het die rockgroep Prime Circle van Witbank nasionale helde geword. Groot en klein radiostasies landwyd speel hul debuut, Hello Crazy World, en albei hul nasionale toere was uitverkoop.
Verkope van meer as 35 000 albums en twee plekke op die lys liedjies wat die meeste gespeel is in 2003 het aanhangers laat asem ophou vir Prime Circle se tweede album, Live this Life, wat onlangs verskyn het. Kenners meen dis goed genoeg om die platinumstatus te behaal wat Hello Crazy World net-net ontglip het.
Prime Circle wou 'n groter en ryker klank skep. 'n Klavier, 'n orrel en strykinstrumente vul die moderne rock aan wat al kenmerkend van Prime Circle geword het. 
Vier vervaardigers skep variasie, en die musikante speel met meer selfvertroue. Minstens vier liedjies op Live this Life kan treffers word, waarvan die titelliedjie die sterkste is.
Hoewel Prime Circle se debuut onlangs in die Skandinawiese lande en in Amerika uitgereik is, meen hul bestuur die lede van Prime Circle is nog nie gereed vir die internasionale verhoog nie. Die oppervlakkige lirieke en herhaling van idees wat nie volkome ontgin is nie, het moontlik iets hiermee te doen.
Daarenteen is die Amerikaanse supergroep Staind so hardwerkend en professioneel dat hulle op enige rockverhoog ter wêreld toegejuig sal word. Met drie agtereenvolgende nommer-een-albums en verkope van meer as 10 miljoen is Staind terug op die kruin met Chapter V, hul vyfde album. Die vier lede is doodgewone maar begaafde mense wat ondanks sukses gedrewe voel om steeds beter te presteer.
Op hul nuwe album klink die lede van Staind besonder baie soos hul tydgenote Linkin Park en System of a Down. 
Maar Staind het vroeg reeds in hul loopbaan besluit om hip-hop eenkant te skuif en eerder meer tradisionele hard rock in die trant van Pantera en Alice in Chains te speel. Vir hul nuwe album laat die lede akoestiese musiek agterweë vir 'n kragvertoning in moderne melodiese rock.
Elke lid werk harder om 'n digte, emosionele en gelaaide klank te skep wat die broeiende lirieke van Aaron Lewis komplementeer en vertolk. Staind het al tien jaar dieselfde lede, en hulle het aanvoeling vir die subtielste gedagtes onderling. Die hoofkarakter in die lirieke besin oor die frustrasies wat toewyding bring, die neem en gee van 'n verhouding en die las wat 'n chemiese afhanklikheid veroorsaak.
Die musiek op Chapter V is presies soos 'n metronoom en kragtig of bedaard, donderend swaar of roerend sensitief. Dis musiek wat in die kunstenaar se gemoed uit deurleefde smart en vreugde groei. 
Lewis dra woede, meegevoel en magteloosheid met 'n koorsige weeklag oor.
Die musiek bevat dikwels mineur-tone, maar die aggressiewe oomblikke is soos 'n katarsis waarin die tekortkominge van die aardse bestaan kan uitwoed. Staind het 'n manjifieke album vir moderne volwassenes geskep.
