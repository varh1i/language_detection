Η πλειοψηφία των κυβερνήσεων στην Ευρωπαϊκή Ένωση εγκρίνει την τουρκική υποψηφιότητα, αλλά την ίδια στιγμή η κοινή γνώμη φαίνεται να δυσανασχετεί για αυτή την προοπτική. 
Οι λόγοι που προβάλλονται είναι: ο μεγάλος πληθυσμός της Τουρκίας (70 εκατομμύρια με ανησυχητικές τάσεις αλματώδους αύξησης), η φτώχεια που υπάρχει στη χώρα και οι αμφιβολίες για την πολιτισμική συμβατότητά της με την Ευρώπη. 
Σε γενικές γραμμές, ο ευρωπαϊκός νότος είναι πιο δεκτικός από τον ευρωπαϊκό βορρά, με τους Γάλλους, τους Γερμανούς και τους Αυστριακούς να εκφράζουν τη μεγαλύτερη δυσφορία. 
Παρακάτω παρουσιάζονται αναλυτικά οι στάσεις που επικρατούν για την Τουρκία στα περισσότερα ευρωπαϊκά κράτη:
ΓΕΡΜΑΝΙΑ: Οι δημοσκοπήσεις αποδεικνύουν ότι τα τρία τέταρτα του πληθυσμού αντιτίθενται στην ένταξη της Τουρκίας. 
Οι Σοσιαλδημοκράτες δηλώνουν ότι επιθυμούν την ένταξη μιας «εκσυγχρονισμένης Τουρκίας», ενώ οι Χριστιανοδημοκράτες κάνουν λόγο για μία «προνομιακή σχέση» και όχι για μία «πλήρη ένωση» με την ’γκυρα. 
Η ’νγκελα Μέρκελ - η υποψήφια των Χριστιανοδημοκρατών για την καγκελαρία - έχει ζητήσει από τους Ευρωπαίους ηγέτες να μην ενθαρρύνουν την ’γκυρα. 
ΓΑΛΛΙΑ: Η χώρα έχει το μεγαλύτερο ποσοστό μουσουλμάνων στην Ευρωπαϊκή Ένωση (7%). 
Επισήμως, υποστηρίζει την υποψηφιότητα της Τουρκίας. Ωστόσο, ο Γάλλος πρωθυπουργός, Ντομινίκ Ντε Βιλπέν, δηλώνει ότι η Τουρκία οφείλει να αναγνωρίσει πρώτα την Κύπρο. 
Μόνο το 20% της κοινής γνώμης υποστηρίζει την τουρκική υποψηφιότητα. Στη χώρα αναμένεται να διεξαχθεί δημοψήφισμα μετά την ολοκλήρωση των διαπραγματεύσεων. 
ΑΥΣΤΡΙΑ: Οι δημοσκοπήσεις αποκαλύπτουν ότι το 75% των νεαρών από 15 μέχρι 24 χρόνων αντιτίθενται στην τουρκική υποψηφιότητα. 
Το ποσοστό αυτό αυξάνεται στην ηλικιακή ομάδα άνω των 55 χρόνων και φτάνει το 82%. 
Πρόκειται για τα μεγαλύτερα ποσοστά εναντίον της Τουρκίας που παρουσιάζονται στην Ευρωπαϊκή Ένωση. 
ΟΛΛΑΝΔΙΑ: Η δεύτερη μεγαλύτερη σε μουσουλμανικό πληθυσμό (6%) χώρα της Ευρωπαϊκής Ένωσης μετά τη Γαλλία, αντιμετωπίζει σοβαρές συγκρούσεις ανάμεσα στις δύο θρησκείες. 
Η κατάσταση ανάμεσα σε χριστιανούς και μουσουλμάνους έχει γίνει ακόμη πιο τεταμένη μετά τη δολοφονία του σκηνοθέτη Τεό Βανγκ Γκονγκ από μουσουλμάνους. 
Η χώρα είναι διχασμένη όσον αφορά την τουρκική υποψηφιότητα. 
ΒΡΕΤΑΝΙΑ: Πρόκειται για έναν ενθουσιώδη υποστηρικτή της τουρκικής υποψηφιότητας. 
Ο Βρετανός υπουργός Εξωτερικών, Τζακ Στρο, έχει τονίσει ότι η Τουρκία μπορεί να αποτελέσει ένα παράδειγμα για τις μουσουλμανικές χώρες του αραβικού κόσμου. 
Η Βρετανία πιστεύει επίσης ότι εάν ενταχθεί η Τουρκία στην Ευρωπαϊκή Ένωση θα αποδειχθεί ότι δεν υπάρχει «σύγκρουση πολιτισμών».
ΙΤΑΛΙΑ: Ένας ακόμη υποστηρικτής της τουρκικής υποψηφιότητας. 
Η κυβέρνηση της χώρας υποστηρίζει ότι υπάρχουν παραδοσιακοί δεσμοί με την Τουρκία και ότι προσφέρονται τεράστιες εμπορικές προοπτικές με το άνοιγμα της τουρκικής αγοράς. 
Η κοινή γνώμη, αν και δεν είναι ιδιαίτερα εχθρική, δεν είναι εξίσου ενθουσιώδης - λιγότερο από το 40% των πολιτών υποστηρίζουν την τουρκική υποψηφιότητα. 
ΠΟΛΩΝΙΑ: Η μεγαλύτερη από τις δέκα νέες χώρες της Ευρωπαϊκής Ένωσης παρουσιάζει ένα σημαντικό ποσοστό (54%) που υποστηρίζει την τουρκική υποψηφιότητα.
Αξιωματούχοι της χώρας πιστεύουν ότι η ένταξη της Τουρκίας θα ενισχύσει τις φιλοαμερικανικές στάσεις στην Ευρωπαϊκή Ένωση και ότι θα ενδυναμώσει τη δυτική επιρροή στη Μέση Ανατολή και τον Καύκασο. 
ΙΣΠΑΝΙΑ: Το 40% του πληθυσμού αντιτίθεται στην τουρκική υποψηφιότητα και το 33% την υποστηρίζει. 
Η κυβέρνηση της χώρας υποστηρίζει την τουρκική υποψηφιότητα και το αποδεικνύει διαρκώς με τις δηλώσεις της. 
ΕΛΛΑΔΑ: Η στάση της κοινής γνώμης και εκείνη της κυβέρνησης είναι διχασμένες για πολλούς λόγους, κυρίως ιστορικούς, αλλά και πολιτικούς, λόγω των εντάσεων στην περιοχή (π.χ. Αιγαίο, Κυπριακό κ.ά.). 
Μόνο το 25% των Ελλήνων πιστεύει ότι η Τουρκία έχει θέση στην Ευρωπαϊκή Ένωση. 
ΚΥΠΡΟΣ: Με το Κυπριακό να παραμένει άλυτο, η κοινή γνώμη στη χώρα τάσσεται εναντίον της τουρκικής υποψηφιότητας. 
Η κυβέρνηση της χώρας ζητά να αναγνωριστεί η Κυπριακή Δημοκρατία, κάτι με το οποίο δεν φαίνεται να είναι έτοιμη να πράξει η ’γκυρα. 
ΔΑΝΙΑ: Στη χώρα υπάρχει μία έντονη αντίσταση από την πλευρά της κοινής γνώμης εναντίον της τουρκικής υποψηφιότητας. 
Η κυβέρνηση της χώρας κάνει επίσης λόγο για μία «προνομιακή σχέση» και όχι για «πλήρη ένταξη». 
ΣΟΥΗΔΙΑ: Η κοινή γνώμη τάσσεται εναντίον της τουρκικής υποψηφιότητας, καθώς φοβάται ένα τεράστιο κύμα μετανάστευσης. 
Η κυβέρνηση της χώρας πάντως θεωρεί ότι η τουρκική υποψηφιότητα μπορεί να αναπτύξει τις σουηδικές επιχειρηματικές προοπτικές. 
