Langkah didik orang ramai lebih berhati-hati, elak sindiket jual dokumen
KANGAR: Orang ramai yang kehilangan MyKad akan dikenakan denda maksimum RM150 untuk menggantikan kad yang hilang, kata Menteri Hal Ehwal Dalam Negeri, Datuk Seri Azmi Khalid. Tanpa menyatakan bila denda maksimum itu akan dikuatkuasakan, beliau berkata, tindakan itu terpaksa diambil kerana kes kehilangan MyKad kini sangat membimbangkan. Sebanyak 136,988 MyKad dilaporkan hilang tahun lalu manakala dalam lima bulan pertama tahun ini, 85,270 kehilangan dokumen pengenalan diri itu dilaporkan, kebanyakannya milik pelajar serta penduduk luar bandar. Malah, berdasarkan rekod ada yang kehilangan MyKad sebanyak lima kali. "Denda ini untuk mengajar orang ramai supaya sentiasa berhati-hati dan menjaga MyKad masing-masing bagi mengelak hilang atau dicuri oleh sindiket," katanya di sini, semalam. Sebelum itu, beliau dan isteri, Datin Seri Normala Samsudin, menemani 80 anak yatim di kawasan Parlimen Padang Besar membeli keperluan hari raya di sebuah pasar raya di sini. Ketika ini, orang ramai yang kehilangan MyKad pertama kali akan didenda RM30, RM50 (kedua), RM70 (ketiga) dan RM120 (keempat) untuk permohonan gantian baru. Azmi berkata, MyKad yang hilang itu dijual sindiket pada harga sehingga RM10,000 satu, terutama kepada warga asing. Beliau berkata, selama ini Jabatan Pendaftaran Negara (JPN) mengenakan denda minimum dan nilainya tidak menentu. "Selepas ini, jika sesiapa yang kehilangan MyKad dan mahu mendapatkannya semula mesti bayar denda maksimum RM150," katanya. Beliau berkata, MyKad palsu mencecah harga yang tinggi kerana dokumen itu sudah diterima dan diguna pakai untuk pelbagai urusan rasmi. Azmi berkata, dua golongan dikenal pasti mahu mendapatkan MyKad palsu, iaitu pemegang kad pengenalan lama palsu dan pendatang asing tanpa izin. “Mereka sanggup membayar berpuluh ribu ringgit untuk mendapatkannya. Kita berharap langkah mengenakan denda maksimum RM150 ini dapat meningkatkan kesedaran orang ramai untuk lebih berhati-hati menjaga MyKad," katanya. FAKTA NOMBOR 136,988 - MyKad dilaporkan hilang tahun lalu RM10,000 - Harga bagi satu MyKad dijual sindiket 
