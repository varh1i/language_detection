
NIEU-SEELAND het uiteindelik daarin geslaag om 'n regering saam te stel. Presies 'n maand ná die algemene verkiesing in die land het die leier van die Arbeidersparty, me. Helen Clark, Maandag aangekondig dat die koalisie-samesprekings uiteindelik afgehandel is, en dat die Arbeidersparty nog 'n termyn aan die bewind kan bly. 
Dit het egter nie sonder opoffering gepaardgegaan nie, en met sy keuse van koalisiegenote het die party heelwat verder regs in die spektrum beweeg as wat hy graag sou wou. En, hoewel die verwagting was dat die Arbeidersparty daarin sou slaag om aan die bewind te bly, lewer die uiteindelike koalisie 'n hele paar verrassings op.
Met slegs een setel verskil in die wedloop tussen die Nasionale Party en die Arbeidersparty ná die verkiesing, was dit 'n kwessie van watter van die twee groot partye met die beste koalisie-aanbiedinge vorendag kon kom om sodoende die kleiner partye se steun te verseker.
Die sleutelfiguur in die onderhandelingsproses was mnr. Winston Peters, leier van die New Zealand First Party, en met sewe setels die grootste van die kleiner partye en die belangrikste vangs as 'n koalisiegenoot.
Dit was alom te wagte dat wie ook al van die twee groot partye sy steun gaan verseker, 'n prys daarvoor moet betaal. En die Arbeidersparty betaal sonder twyfel duur vir Peters se steun.
Die party moes heelwat beleidstoegewings maak rondom kwessies wat die staatskas binne die volgende drie jaar met miljarde dollar gaan verarm. 
Peters se eise is egter goeie nuus vir die deursnee-Nieu-Seelander - sy rol as koalisiegenoot verseker onder meer verhogings in pensioenuitbetalings en minimum lone, gratis primêre gesondheidsorg vir kinders onder ses jaar, en 'n groot verhoging van polisiegetalle. In ruil vir sy steun moes die Arbeidersparty ook onderneem om die immigrasiebeleid te hersien en hy moes een van die belangrikste kabinetsportefeuljes aan Peters afstaan - dié van minister van buitelandse sake - 'n stap wat politieke waarnemers allerweë verras het, aangesien dit ongehoord is om so 'n senior portefeulje in die hande van 'n koalisiegenoot te plaas.
Wat die oë egter die meeste laat rek, is die aankondiging dat parlementêre prosedure verander gaan word, om sodoende iemand soos Peters toe te laat om na willekeur kabinetsbesluite te kritiseer.
Ministers is tot nou nie toegelaat om buite die parlement kabinetsbesluite te kritiseer waarmee hulle nie saamstem nie. 
Peters praat natuurlik van ondervinding op hierdie terrein. Hy is self in 1999 deur die destydse eerste minister van die Nasionale Party, mev. Jenny Shipley, as minister afgedank omdat hy kabinetsbesluite in die openbaar gekritiseer het. 
Hierdie keer het hy egter seker gemaak dat dit nie sal gebeur nie.
Die groot verrassing was egter die Arbeidersparty se besluit om sy voor die handliggende en lojale koalisiegenoot, die Groen Party, die rug toe te keer. 
Dit is waarskynlik die prys wat Clark en haar party moes betaal om sodoende ook die steun van die United Future Party onder die leierskap van mnr. Peter Dunne vir haar koalisie te verkry.
Dunne, wat ook vir hom 'n kabinetspos in die onderhandelinge beklink het - dié van binnelandse inkomste (belasting) - het van meet af aan gesê dat hy nie bereid sou wees om in dieselfde regering as die Groenes te dien nie.
Dus, indien die Arbeidersparty die Groenes as koalisiegenoot sou betrek, sou United Future hom in alle waarskynlikheid aan die kant van die Nasionale Party geskaar het en dus die opposisie versterk het.
Vir die Groenes was dit 'n onverwagte slag, en hoewel daar aan hulle 'n paar beleidstoegewings rondom omgewingskwessies as krummels gegooi is, het die party dit vandeesweek duidelik gemaak dat die Clark-regering nie op hom kan staatmaak vir steun rondom vertroue en verskaffing nie. 
Dit beteken dat hulle nie wetgewing wat deur die Arbeidersparty of sy koalisiegenote ingedien word, sal steun nie, maar buite stemming sal bly. Gelukkig egter vir die Arbeidersparty is die Groenes en die Nasionale Party ideologies so ver van mekaar verwyder dat daar nie die gevaar bestaan dat wetgewing deur die opposisie gekortwiek kan word nie.
Die Groenes het dan ook vandeesweek aangedui dat hoewel hulle nie die Arbeidersparty gaan steun nie, dit hoegenaamd nie beteken dat die Nasionale Party op hulle kan staatmaak nie.
Nog 'n kenmerk van die algemene verkiesing vanjaar is dat Nieu-Seeland nou die grootste getal vroue nog in die parlement het, met meer as 30% van die setels in die hande van die skoner geslag. 
Dit plaas die land nou in die 15de posisie wêreldwyd (gelyk aan Suid-Afrika) wat die proporsie vroulike verteenwoordiging in die parlement betref. 
Heel gepas vir die land wat eerste ter wêreld was om aan vroue stemreg te verleen, in 1893, en wat die afgelope agt jaar al 'n vrou as staatshoof het. 
Norma Odendaal is 'n medewerker van Die Burger in Nieu-Seeland. 
