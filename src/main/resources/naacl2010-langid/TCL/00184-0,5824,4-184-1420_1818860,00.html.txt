
HIER kom 'n hoofstukding, want my kopdraaie lê te wyd vir een vertel. 
Mens moet jou nie laat aanjaag nie. Francois Marais van Skelmkloof in die Bedford-distrik, 'n veldmens by uitstek, het vir my verduidelik hoekom donkiekardrywers die donkies dan en wan aftrek vir rus, al loop hulle ook hoe treurig-stadig. Hy sê 'n donkie kan nie pie as hy loop nie; hy moet stilstaan. Selfde ding met my. As ek wil aftrek vir 'n hoofstukding, wil ek aftrek. Anders kry ek 'n mank in my stap.
Al dae lank dat my kop met die "politiek" stoei. Gevaarlike loopplek, veral as jy politieke louheid veins. En boonop 'n Kam'nasiekind is, met grenspenne wat in die tyd van apartheid ingeslaan is; bakens wat nie sonder bloedsweet geskuif kan word nie. En al spreek ek in engeltale, of beplak myself met pik, bly ek wit. Tienduisende wittes voel so, maar swyg eerder as om aan eie hand onderstebo aan die hakiesdraad gelaksman te word.
Een van desedae se morbiede klagtes is: "Die swartes kry mos alles verniet." Ons nuanseer dit net krasser. Maar toe gebeur iets met my wat my donkiekar moes laat aftrek vir 'n noodstop.
Dit het laas Sondag begin toe ek oorval is deur 'n slymgroen galaanval. Mos vir lank vis en vellose hoender geëet by Granny. Vleishongerte. Nou is dit al om die ander aand 'n platvuur. Varktjops, knoffelbrode, koedoewors, roosterkoek, dik botter. Omtrent soos die Willowmore-man met sy sissende Percy-tjops. Sondag staan ek op ek met 'n kopseer der helle. Appelkoosmaag. Suurheid wat uit my keel kook. Kroppyn asof my wind uitgeslaan word. Dinsdagoggend wil my oë uit hul kaste spring elke keer as ek oor die ketel hang. My Hindoe-dokter sê ek moet onverwyld Green Acres-hospitaal toe. En daar trek ek en die ou gryse, 'n bakgemaakte handdoek op my skoot. 
Die dokter diagnoseer swak lewerfunksie; ek móét op 'n drup kom. Dankie tog ek vra van die koste. So R35 000. Dít gaan ons mediese reserwes verwoes. En die bybetaling gaan óns tydelik verwoes. Als vir galsiek wat iedertyd in vyf dae sal bedaar. Manmoedig haal die gryse sy kredietkaart uit. "Bêre," kap ek, "ek sterf eerder op hierdie trollie . . . "
"Maar," sê die dokter, "as jy bereid is om te queue by die physician on call, kan die Livingstone die behandeling gee teen 'n koste van so R15."
"Nee," keer die gryse, "sy sal eerder hier . . . "
R35 000 versus R15. My suinigkant word baas. "Reël met die Livingstone." Ek wip van die trollie af en du die gryse weg. As ek vir Raaiselkind in die polisieselle kon slaap-eet-luise kry, sál ek die Livingstone oorleef. As die swartes als verniet kan kry, ek ook. Verdomp, dis almal se land. As ek dink hoeveel belasting die gryse betaal . . . Nee, as dit staatspap reën, moet jy skep, want dis vernietpap.
As ek kon weet hoe smaak R15 se staatspap, sou ek die kredietkaart gesleep het. Gehou het by die gemaksgrense van my witmens-kleim. Of my gal afgeslaap het. Maar vanweë die ligging van my grenspenne, en die donkieklaplewe se baie blindekolle, kon ek my op geen manier voorberei vir wat dít waarin ek my te pletter geploeg het nie. 
Eerstens kon ons nêrens by Ongevalle parkeerplek kry nie. Eers later sou ek besef: Min mense kom Livingstone toe met motors. Taxi's, 'n lift van 'n buur-oom, ambulanse, polisiemotors, te voet, in lendelam rolstoele van heinde en Gomorra af, toegerol in vuil komberse en gedra deur barmhartige samaritane.
Geknus met my Billabong-tassie met al my mensgoetertjies, en meer, het ek die karige drempel betree. Vasgeloop in die versiekende walm van hoenderslag, koeistal, nat hond en aanbrandmelk. Langs my het die gryse gevries en gesê ons móét omdraai Green Acres toe. My lewer is my lewer, R35 000 sal ons nie sink nie. Maar in my murgsap het ek geweet die hangbrug was opgelig agter my. Dat God self die leisels ingekort en my donkiekar in die gras langs die grootpad afgetrek het. Sodat ek, getroue belastingbetaler, my demokratiese burgerlike regte kon uitoefen, en my dikmaag eet aan R15 se staatspap.
anneli1@telkomsa.net
Port Elizabeth
18 Oktober 2005
