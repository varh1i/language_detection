
 DIN MENING:
 Vurderer du å kjøre kollektivt for å slippe bilkøene? 
Send oss ditt synspunkt på sms, maks 250 tegn. Skriv AFTEN, mellomrom, din mening, og send til 1985. Pris pr. melding kr. 1. Eller e- post til aftenforum@aftenposten.no
 Les også
 Mobilbruk fører til tregere trafikk - 31.10.2005
 - Bil uansett raskere enn å reise kollektivt - 31.10.2005
Bilister som reiser i rushtiden bruker mer og mer tid på reisen. Det er resultatet av at trafikken inn til og ut av Oslo øker, mens køene vokser i samme tempo. Statens vegvesen måler hvert år lengden på gjennomsnittsforsinkelser på de ulike veiene i Oslo og Akershus. Resultatene viser at forsinkelsene på de verste strekningene nå er over en halv time.
* E18 fra Asker til Oslo i morgenrushet topper listen med 35 minutter lengre reisetid enn en reise uten kø.
* Nest lengst er køene på Mosseveien og E6 sør om morgenen, sammen med ring 3 fra Lysaker til Ryen om ettermiddagen. På disse strekningene er forsinkelsene i overkant av 20 minutter. 
- Det er ingen overraskelser i disse tallene. Vi har en vekst i biltrafikken som skyldes vekst og gode tider, sier Taale Stensbye, strategisjef i Statens vegvesen region øst. 
- Når biltrafikken øker, kommer den største økningen der hvor det allerede er mange biler fra før.
Tellingene viser ikke hvilke dager som er verst, men det vet Vegtrafikksentralen. Videokameraene til Statens vegvesens overvåkningssentral holder konstant oppsyn med trafikken i Oslo og Akershus.
- Tirsdag morgen og torsdag ettermiddag er verst. Onsdag er også en tung trafikkdag, men det virker som tirsdag og torsdag skiller seg ut som ekstra ille, sier leder Arnulf Wibe. 
Mandag morgen og fredag ettermiddag har mange langfri i forbindelse med helg, og det synes tydelig i trafikken. 
- Fredag er generelt en kjemperolig dag. Vi ser tydelig at trafikken påvirkes merkbart av at bare noen få prosent ikke er på veien. Det er ikke mange biler det dreier seg om når vi går fra flyt til kø og kollaps, forklarer Wibe. 
I all hovedsak har køene økt fra 2003 til 2004. Størst er økningen på E18 vest for Oslo om ettermiddagen. 
- Her ser vi en enorm økning i trafikken fra Lysaker og inn til byen. Trafikken her står helt fast mellom klokka 15.30 og 17, sier Wibe.
Lengden på køene forteller likevel ikke alt om den økte trafikkmengden. Forsinkelsene ville vært enda større dersom bilistene ikke hadde vært fleksible.
- Vi ser to hovedtrekk: Arbeidstiden er mer fleksibel og ferietiden er mer fleksibel. Disse to faktorene er med på å lette trafikkutviklingen ved at veiene utnyttes bedre. Men samtidig fører det til at vi har svært stor trafikkmengde nesten hele døgnet. Det merker vi spesielt når vi skal stenge tunnelene for vedlikehold. Selv om vi drøyer så lenge som til klokken 21, er trafikken så stor at det blir lange køer, sier Wibe.
Statens vegvesen regner med at rushtiden fortsatt vil utvides i tid, men kapasiteten er i ferd med å brukes opp.
- Det er snart ikke mer kapasitet i Oslo sentrum, og da hjelper det ikke at vi har potensial til å ta ut mer trafikk andre steder. Vi er helt avhengig av en god Oslopakke 3 med fortsatt trafikantbetaling, og veksten er først og fremt nødt til å komme på kollektivtrafikken, sier Taale Stensbye. 
