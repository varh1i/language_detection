
May pangamba ang kampo ng oposisyon ukol sa posibleng pagpapalawig pa ng termino ni Pangulong Gloria Macapagal-Arroyo.
Ito’y bunsod na rin sa pagnanais ng ilang kakampi ng Pangulo sa Kamara partikular ang miyembro ng Kabalikat ng Malayang Pilipino (KAMPI) na ipatupad ang ‘transition period’ sa Charter Change (ChaCha) pagkatapos ng termino ng Pangulo sa Hunyo 2010.
Naniniwala si KAMPI President Rep. Ronaldo Puno na kailangang tapusin muna ng Pangulo ang anim na taon nitong termino bago ipatupad ang transition period sa ChaCha, partikular ang pagbabago ng kasalukuyang anyo ng pamahalaan tungo sa isang parliamentary form of government.
Ang nabanggit na posisyon ng KAMPI ay bilang pagkontra na rin sa kagustuhan ni House Speaker Jose de Venecia na madaliin na ang pagsusulong ng ChaCha.
Magugunitang sa inaprubahang committee report ng House committee on constitutional amendments, nakapaloob na awtomatikong mananatiling Pangulo at Prime Minister si Arroyo hanggang 2010 lamang.
Ngunit iginiit ng KAMPI na dapat ipatupad lamang ang transition period pagkatapos ng termino ng Pangulo sa 2010.
Kasabay nito, nagbanta pa ang KAMPI na kanilang babawiin ang pagsuporta sa ChaCha kapag hindi babaguhin ang nabanggit na committee report.
