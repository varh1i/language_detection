دو استان عمدتا سنی نشين عراق به قانون اساسی پيشنهادی رای منفی داده اند. 
بر اساس نتايج نسبی همه پرسی اخير قانون اساسی عراق استانهای صلاح الدين و انبار با درصد بالايی عليه قانون اساسی رای داده اند.
97 در صد رای دهندگان در انبار و 82 درصد رای دهندگان در صلاح الدين به قانون اساسی رای منفی داده اند.
در عين حال، در استان دياله که اکثريت سنی نشين کوچکی دارد، اندکی بيش از ۵۰ درصد به آن رای مثبت داده اند. 
اما برخی سياستمداران عرب سنی ادعا کرده اند که برای افزايش آرای مثبت در همه پرسی، شيوه های نامشروع به کار گرفته شده است.
صالح مطلق، يکی از سياستمداران برجسته سنی، ادعا کرده است در استان دياله در آرا تقلب شده و گفت که تعداد آرای ريخته شده به صندوق ها بيش از تعداد کسانی است که برای رای دادن ثبت نام کرده بودند.
اگر نتايج همه پرسی قانون اساسی در يک استان ديگر هم منفی بشود تصويب متن پيشنهادی با شکست روبرو خواهد شد.
اکنون همه چشم ها به استان نينوا دوخته شده است که جماعت بزرگی از اهل سنت در آن زندگی می کنند و قرار است نتايج همه پرسی در آن تا دو روز ديگر اعلام شود.
اگر قانون اساسی تصويب نشود روند تشکيل دولت جديد و پارلمان تا يک سال به تاخير خواهد افتاد.
تصويب قانون اساسی نيازمند رای مثبت دو سوم رای دهندگان است. 
همانطور که پيش بينی می شد، حضور شيعيان و کردها در اين همه پرسی پررنگ بوده است. 
ناظران سازمان ملل گفتند که رأی گيری به خوبی انجام شد و اکثر مردم موفق به دادن رای شدند.
همچنين اين موضوع که رای گيری نسبتا مسالمت آميز بوده و مشارکت حتی در نواحی سنی نشين، جايی که برخی گروه ها خواستار تحريم انتخابات بودند، گسترده بوده است به تاييد جامعه بين المللی رسيد.
