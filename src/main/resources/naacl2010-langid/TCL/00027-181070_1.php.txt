
Tartu Ülikooli rektor Jaak Aaviksoo murdis oma artikliga (EPL 5.10) olulise tabu Eesti meedias, ning võimaldab nüüd Eesti tänapäeva ja mineviku seost käsitleda uuest vaatenurgast. Võimulolijate ja rahva suhted ei ole praegu nii halvad kui 19. sajandil, mil kuuendik maameestest vahetas usku ja otsustas isade maalt lahkuda. Ometi on vaimsed vapustused Eesti siirdeühiskonnas võrreldavad tolle ajaga, üle-eelmise sajandiga. 
Ühiskonda analüüsides tuleb selgelt eristada vaimsust ja ühiskonnakorda. Võrreldes Nõukogude ühiskonnakorraldusega on see, kuidas inimesed oma elu elavad, enda olemise mõtestamine, hoopis iseasi. 
Enamikus aruteludes Eesti lähimineviku ja tänapäeva sidumisel kantakse Nõukogude režiim ja selle rusuv pale automaatselt üle tol ajal elanud inimestele.
1980. aastate Nõukogude režiim oli juba haige ning õõnsa paatose taga puudus sisu. Eesti inimene, kaasa arvatud enamik EKP ja valitsuse struktuurides töötavaid kommuniste elas oma elu suuresti väljaspool seda. 
Eesti praegust seisu on mõttekas analüüsida eeskätt 1980. aastate valguses ja selle vaimsuse kontekstis, milles me tollal elasime. 
Erinevad režiimid
Väga vale on samastada režiimi ja inimeste tegelikku elu. Nõukogude režiim ei toiminud tohutu riigi eri osades üheülbaliselt ja eri rahvad elasid väga erinevat elu. 
Kogu suurel maal peale Eesti ja Läti ei ehitatud individuaalelamuid, aga Paide või Pärnu autojuhid ehitasid kolmekordseid, sauna ja isegi liftiga maju, mille kõrval Brežnevi puhkepaik Moskva lähedal oli inimliku õdususeta maitsetu karp. 
Režiimi piiranguid eirates tegi matsist kasvanud rahvas eliitkoolid, korraldas laulupidusid, vaatas Soome televisiooni ja käis tööl kolleegidega vestlemas ning madala palga piires isiklikku elu korraldamas. 
Enamikul töökohtadel oli see, kas teha tööd või mitte, oma valik. Riiki varastati, sest riik varastas rahvast. Naabri juures vargil käimine või eesti kultuurikonteksti sobimatu käitumine leidis aga kindlalt hukkamõistu. Kuritegevus oli 1980ndatel märksa väiksem kui praegu. Samal ajal omandati keskharidust rohkem. 
Me töötasime režiimi tõttu vähe, elasime vaeselt, aga meil ei olnud ka põhjust, nagu Aaviksoo kirjutas, olemasolevaid eesti kultuurist tulenevaid tabusid eirata. Eneseväärikuse ja au kaotamine viis eliidi liikmed küllalt üheselt tõrjutu seisundisse.
Meie suur mure 1970ndatest alates oli, kas jääme rahvana tugeva immigratsiooni tingimustes kestma. 
See moraal väljendus eriti selgelt laulvas revolutsioonis. Vaatamata erinevustele viis mure eesti rahva saatuse pärast meid kõiki kokku. Päev enne Eesti Kongressi valimisi tuli minu juurde üks valimiste ettevalmistajaid ja palus ühelt toonaselt EKP juhilt abi valimisteks ruumide leidmisel maakondades. Me mõlemad tulime ühest Eestist, kus kehtis teatud moraal ja usaldus, ning see sõnum läks maakondadesse.
Praeguses tabudeta ühiskonnas on probleemid teised ega seisne Nõukogude režiimi eesti tavakultuuri (mille vastand on professionaalne kultuur), vaimsuse või tabude eiramises. 
Moraal ja edu
Eesti edu aluse juured on sügaval. Me ei osanud 1970ndatel seletada uurimustulemusi, mille järgi eesti noorte väärtushinnangud on lähedased leedukate omadega, aga individualismil on lätlaste ja eestlaste seas tugevad juured. 
Eesti maamehel tuli oma kehval maal üksi ellu jääda, aga juba Leedus oli maa nii viljakas, et sai külaühiskonna üles ehitada. Sellest raskest üksinda võitlemisest ellujäämise nimel on ilmselt tingitud ka eesti kultuuri sissepoole ning iseendale toetumine ka suurte hädade puhul. 
Soome presidendi Urho Kaleva Kekkose Tartu Ülikoolis eesti keeles peetud aulakõne 1964. aastal andis elujõudu paljudele, väljendas vennalikku abi ning pani uskuma eesti rahva tulevikku. Kekkose tegevus avas meile juba kuuekümnendatel aastatel ukse Läände. Eestist saigi Nõukogude Lääs. Sellest tulenes ka meie 1980ndate eliidi valmisolek turuühiskonna ülesehitamiseks. 
Paraku aga on turuühiskonna aluseks eraomand, valikuvabadus ja isiklik vastutus selle eest, milliseid samme elus ette võtad. 
Kõikjal on turuühiskonnale üleminekuga kaasnenud kõigepealt ühiskonna polariseerumine ja inimliku moraali karmistumine. 
Mõnel juhul on see olnud karm nagu «tarastamine» Inglismaal, kus lambaid eelistati talupoegadele. Teisel juhul pehmem, nagu Bismarcki ühendatud Saksamaal. Selle põhjal on toimunud ka inimliku dimensiooni ehk kaasinimesele kristliku või lihtsalt tolerantse lähenemise eiramine. 
Paratamatult oli vanematel inimestel muutustega kohanemine raskem. Nõukogude aja vaese, kuid kindlustatud elu ja töökoha asemel käis konkureerimine turuühiskonnas üle jõu. 
Töö ja oma elu iseseisva organiseerimise nõrkuses on tõepoolest siiani olemas nõukoguliku elumoraali teatud toime. Uus töö- ja elumoraal tuli koos ühiskondliku süsteemi vahetusega. Nüüd on normiks, et igaüks peab enda eluga ise toime tulema. 
Enamgi, rikkus ja edu ei tule varnast, selle nimel tuleb võidelda, edu toodab edu. Siirdeühiskonna muutuvas maailmas kadus piir lubatava ja lubamatu vahel. Meil ei ole olnud aadlit ja seega tuli matsiseisusest hakata kõrgkultuuri üles ehitama argikultuuri tasemelt. 
>
 
