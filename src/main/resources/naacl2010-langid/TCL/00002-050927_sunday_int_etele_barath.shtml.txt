A BBC Magyar Adás vasárnapi interjújának vendége Baráth Etele, Európai Ügyekért felelõs tárca nélküli miniszter.
BBC: Az elmúlt években elõször a Nemzeti Fejlesztési Hivatalt felügyelte, mint államtitkár, mostani pozíciójában pedig Magyarország fejlesztéséért, építéséért és tervezésért felel, de valójában épületeken kezdte a tervezési munkát, eredeti foglalkozására nézve ugyanis építész. Van-e olyan épület, vagy akár ingatlan projekt, ami a nevéhez fûzõdik, ahova el tudja vinni az unokáit, és azt mondani, hogy ezt a nagypapa tervezte?
Baráth Etele: Szerencsére több ilyen van. Friss diplomásként terveztem Zalaegerszeg megyeszékhely központját, ahol városi fõépítészként a város központjának rehabilitációját és átépítését irányítottam. Ez tulajdonképpen a legjellegzetesebb, legnagyobb munkám. Azonban épp tegnap találkoztam egy ma már nem egészen fiatal hölggyel, aki az 1968 és 1970 között megépült szabadsághegyi lakóegyüttesben lakik, amit szintén én terveztem. Tehát vannak effektív épületek, amelyek állnak. De legjobban azt szeretem, amiben lakom. 
BBC: Ezek szerint azt is Ön tervezte?
Baráth Etele: Igen.
BBC: Hogyan jut el valaki az építészettõl, a várostervezéstõl egy egész ország fejlesztéséig?
Baráth Etele: Ez természetes folyamat. Maga az építészet, bár kevesen tudják, nagyon komoly interdiszciplináris feladat, amely komoly szervezést igényel, de talán a leglényegesebb, hogy olyan alkotó munka, amikor a térben a semmibõl kell tudni elképzelni, hogy mi fog következni, vagyis víziókat kell alkotni. Egy építész nagyon sok tervezõnek, akár 15-20 szaktervezõnek, a munkáját is koordinálja. Ugyanakkor komoly társadalmi felelõsséggel jár, és ebbõl egyenesen következik a városrendezés, mert az is emberekrõl, infrastruktúráról, épületekrõl szól. Ez pedig fokozatosan elvezet a regionális nagy összefüggésekhez, amibõl aztán társadalmi, gazdasági és környezeti összefüggések következnek és innen már egyenes az út az egész ország vezetéséig.
BBC: Most már sok éve közel van az Európai Unióhoz, sokkal jobban látja magát az Uniót, mint a legtöbb magyar állampolgár. Emlékszik-e még arra, hogy magánemberként, mit várt az európai Uniós csatlakozástól? 
Baráth Etele: Kicsit szerencsésnek mondhatom magam, meg talán bátornak is, mert 1962-ben megszakítottam Magyarországon tanulmányaimat. Abban az idõben egy rövid ideig lehetett egyéves útlevelet kérvényezni, én éltem ezzel a lehetõséggel és kimentem Franciaországba az École des Beaux Arts-ra, a Szépmûvészeti Fõiskolára tanulni. Számomra akkor Európa nagyon közel volt, a távolságot legyõztem. Amikor azonban késõbb kint tanítottam az egyetemen Dél-Franciaországban, akkor jöttem rá, hogy a távolság bár fizikailag átívelhetõ, de igazából véve a demokrácia, a szabadságjogok és az egyenrangúság bizony továbbra is távoliak maradtak. Szerintem az egész európai csatlakozás lényege az egyenrangúság, újra európai polgárrá válni, és az egyenjogúsághoz hozzátartozik, hogy az ember saját hazájában építi a demokráciát.
BBC: Miniszterként mostanában kell, kellett beszámolnia arról, hogy az Unió fejlesztési támogatásai eddig milyen eredményeket hoztak az elsõ Nemzeti Fejlesztési Terv keretében. Az eddig lekötött és már kifizetett összegeket nézve úgy tûnik, hogy a térségben jól áll Magyarország. „Sikertörténet”, sok helyen ezt olvashattuk a magyar médiában, de a képviselõknek írott jelentésében említi, hogy a hatóságok rendszeresen túllépik a határidõt. Nagyon sok irányból éri olyan vád a kormányt, hogy direkt visszatart Uniós pénzeket, hogy azokat egy ideig másra használhassa. Jól emlékezhetünk még az agrárszektor traktoros tiltakozására Budapesten, mert a terület alapú támogatások kifizetése késett. Hogy áll tehát Magyarország?
Baráth Etele: Ha már a pénz felosztásáról beszélünk, azt tudni kell, hogy a rendszerváltás egyik fõ vesztese Magyarországon a tervezés, a hosszú távú elõretekintés gondolata. Hiszen a régi rendszerben beidegzõdött egy rossz tervgazdasági fogalom, ami nem jól mûködött. Tehát, elõször el kellett sajátítanunk, hogy hosszú távra elõre tervezzünk, de úgy, hogy azt végre is kell hajtani, és amit majd számon kérnek rajtunk, hogy teljesítettük-e. Hiszen az Európai Unió polgárai által befizetett adóból kapjuk ezt a támogatást, és jogosan kéri számon rajtunk az Unió, hogy ezt mire használtuk. Tehát amikor sikertörténetrõl beszélünk, akkor összehasonlításban Magyarországon az önkormányzatok, a vállalkozók és az állami szektor is nagyon jól szerepel. A másik oldalon viszont épp annak az érdekében, hogy biztosan megtörténjen a projekt, és ez teljesen ellenõrizhetõ is legyen, nagyon sok olyan szabályt kellett bevezetni az elsõ idõszakban, amely lassította a folyamatot, és ami bizalmatlanságot jelentett. Azt tudjuk, hogy Magyarországon a gazdálkodói körök tõkeszegények, nehezen küzdenek meg anyagi gondjaikkal. Magam is végig jártam egy idõben ezt az utat, iszonyatosan nehéz az út. De a másik oldalról nézve, tudom, három év múlva számon lehet kérni, megvalósult-e az, amire a pénzt adták, és ha nem, akkor kamatostul kell visszafizetni. Én azért is felelõs vagyok, hogy a gazdák ne kerüljenek nehéz helyzetbe. Az elsõ év nagyon nehéz tanulási folyamat volt, mind a két oldal számára. Ebben az elmúlt félévben már megalkottuk azokat a jogszabályokat, amik egyszerûsítenek, gyorsítanak. Mondok egy példát, ami pont erre világít rá. Az, hogy egy vállalkozónak, vagy önkormányzatnak nincs az állammal szemben tartozása, errõl eddig be kellett nyújtani az igazolást, amikor beadta a pályázatát. Most erre csak a szerzõdéskötéskor van szükség, vagyis, ha közben volt is adósága, akkor arra a rövid idõre tud olyan áthidaló kölcsönt felvenni, amivel teljesíti a kötelezettségeit. Egy pályázat még mindig kockázatot jelent, de nagyon sok dologban sikerült elõrelépni. Most már gyorsul ez a folyamat és azt gondolom, hogy a közhangulat is jobb lesz. Tudni kell azt is, ez a pénz, ami most még a rendelkezésünkre áll, nagyon kevés. Tehát ahhoz, hogy Magyarországon igazi lényegi áttörés következzen be, a következõ tervezési idõszak hét évére is szükség van. Magyarul, ha egy pályázatot kiírunk, tízen jelentkeznek rá, kilenc nem tudja elnyerni, mert kevés a pénz, kilenc morgó ember és csak egy nyer. Ennek az aránynak meg kell változnia.
BBC: De sokan pont azért kritizálták, kritizálják az elsõ Nemzeti Fejlesztési Tervet is, és már hallani ilyen hangokat a második kapcsán is, hogy elaprózódnak a források, tehát rengeteg projektet támogatnak, de úgy tûnik, hogy nincsenek igazi prioritások. Ez vajon miért van?
Baráth Etele: Nagyon komoly prioritások vannak. Most ebben a három évben1250 milliárd forint áll rendelkezésre, ennek a pénznek több mint a fele infrastruktúrára, közlekedésre és környezetvédelemre fordítódik. Míg 25% – 25% jut a humán szektorra és a gazdaságra. Az, hogy az infrastruktúrát építjük tovább, abszolút prioritással bír. De hogy azon belül, hány településre jut utána el, az még kérdéses, hány helyen fognak kátyúzni, vagy hol fog megépülni a hulladékelhelyezõ, a pénz természetesen megoszlik. Ha viszont ekkora hiány van Magyarországon infrastruktúrában, ha ekkora a különbség az ország keleti és nyugati része között, logikus, hogy alapvetõ változást kell létre hozni. Ha én most azt mondanám, hogy Budapesten megépítem a 4-es metrót, az M0-t, vagy kiemelek egy szektort a gazdaságból, akkor a többi iszonyatos hátrányt szenved. Tehát a rajt pillanatában ezt nem lehet megtenni. A következõ idõszakban, túl ezen az infrastruktúra prioritáson, amit folytatni fogunk, a hangsúlyok jelentõsen eltolódnak majd. Kiemelkedõ szerephez jut az oktatás, az egészségügy fejlesztése, tehát más-más prioritások lesznek a következõ idõszakban. Több idõnk marad ugyanakkor a tervezésre is. Meg kell mondanom õszintén, hogy most csak három-négy hónapunk volt az elõkésztésre. 
BBC: Említette az oktatást és az egészségügy fejlesztését, de ugye ott van mellette a foglalkoztatás bõvítése, az infrastruktúra, a mûveltség növelése, az információs társadalom kiterjesztése, a környezetvédelem, a kiegyensúlyozott területi fejlõdés, tehát ebbe gyakorlatilag szinte minden belefér. 
Baráth Etele: Ezt úgy kell elképzelni, hogy az elsõ lépésben az embernek fel kell vázolni egy jövõképet, ez a jövõkép 15-20 éves távlatot jelent. Teljességgel értelmetlen lenne most kijelenteni valamirõl, hogy az 15-20 éves távlatban, fontos vagy nem fontos. Ez alatt az idõ alatt valóban el kell érni egy általános fejlettségi szintre, tehát ami most elkészült, és amirõl társadalmi vita folyt, azt a hozzászólok nem szûkítették, hanem bõvítették. Éppen azért, mert tisztában voltak vele, hogy milyen távlatra szól. A neheze most következik, most az úgynevezett stratégiát készítjük elõ, konkrét programokat határozunk meg. Akkor kiválasztódnak majd azok az igazi fókuszok, amelyek a legnagyobb húzó erõvel hatnak a többi területre is, és azután már valóban lehet bizonyos területekre koncentrálni. Valószínûleg elégedetlenséget fog szülni, de abban bízunk, hogy ha jól választunk, akkor sokkal hatékonyabban felgyorsul a fejlõdés, és így hamarabb megszûnnek az elégedetlenkedések is.
BBC: Mennyire lehet úgy tervezni, hogy nincsen még az EU-nak következõ elfogadott költségvetése? 
Baráth Etele: Ma még nyugodtan mondhatom, hogy tudunk tervezni, de ez az év végén megváltozik és ha nem fogunk tisztán látni, az komoly problémákhoz vezethet. 
BBC: Mik azok az elemek az Európai Unió költségvetésében, amelyekhez Magyarország körömszakadtáig ragaszkodik a tárgyalásokon?
Baráth Etele: Volt egy-két kérdés, természetesen nem a nagyságrend. Mi is tudjuk, sokkal fontosabb, hogy kinek az érdekében, mit, hol, milyen feltételek mellett tûzünk ki. Azt tudni kell, hogy az a bizonyos versenyképességi fogalom, ami rendkívül divatos ma Magyarországon és mindenhol máshol, tartalmilag nagyon mást jelent a különbözõ fejlettségû országokban. Tehát, ha Skandinávia beszél róla, akkor nyilvánvaló nem a bekötõ utakról fog beszélni, mert a bekötõutakat ott már leaszfaltozták, nálunk viszont nem. Nekünk az a fontos, hogy a gazda a saját áruját el tudja esõs idõben is vinni a piacra, és akkor versenyképesebbé válik. Nálunk az oktatási rendszerrel tényleg súlyos problémák vannak. Tehát, körömszakadtáig ragaszkodunk, hogy ez a kohéziós, felzárkóztatási politika is erõteljes hangsúllyal jelenjen meg az Unió versenyképességi politikájában. Hiszen azt állítjuk, hogy minden fillér, ami Magyarországra jön, befektetés az Uniónak. Ha emberbe fektetem, ha infrastruktúrába fektetem, az ugyanúgy szolgálja az Unió versenyképességét, mint ha magas szintû kutatásfejlesztésbe fektetném. Ez egy piramis jellegû dolog, nálunk még az alapjait is stabilizálni kell ahhoz, hogy kiemeljük azokat az ágazatokat, amelyek tényleg húzó jelleggel jelennek meg a gazdaságban. 
BBC: Mi a helyzet a közös mezõgazdasági politikával, az agrár támogatással? Gyurcsány Ferenc miniszterelnök a V4-ek legutóbbi találkozója utáni sajtótájékoztatón úgy fogalmazott, hogy a közös politika lehetõségeinek gyengítésében nem érdekeltek az új tagállamok, ahova beletartozik Magyarország is. Úgy tûnik tehát, hogy Magyarország inkább a francia oldal, az agrár támogatások jelenlegi mértékének megtartását támogatja és nem az agrárpolitika reformját szorgalmazó brit oldalt. Ez miért van így? Most ugye arról beszélt, hogy versenyképességet kell fejleszteni?
Baráth Etele: Bocsásson meg, de ez a miniszterelnök úr által elmondottaknak csak az egyik része, egyik fele. Magyarország a második legkedvezményezettebbje az európai agrárpolitikának. Egyik oldalon, mint ragyogó termõterületekkel rendelkezõ ország, érdekeltek vagyunk abban, hogy a földalapú támogatási rendszer megmaradjon, de abban is érdekeltek vagyunk, hogy minél hamarabb azonos szintû támogatást érjünk el, mert ez Magyarország versenyképességének a feltétele. Tehát a miniszterelnök szavai a világos kormányálláspontot tükrözik. Egészen addig, amíg garanciát nem kapunk arra, hogy a magyar mezõgazdaság hamarább lesz versenyképes, addig ennek a megváltoztatásában, megszûnésében egyáltalán nem vagyunk érdekeltek. Ez azonban még sincs ellentmondásba a blairi politikával. Ha csökkentjük azt a részt, amit közvetlenül a gazdálkodó kap, akkor a fent maradó különbséget vidékfejlesztésre, piacra jutás feltételeinek megteremtésére, munkahely diverzifikációra, tehát a versenyképesség növelésére fordíthatjuk. Ebben Magyarország teljes mértékben érdekelt, de ennek alapvetõ feltétele, hogy a magyar gazda minél hamarabb érje el azt a támogatási szintet, mint nyugat-európai társai.
BBC: Ha egyszer csak azt mondanák, hogy holnaptól ugyan olyan szintû támogatást kapnak az új EU tagállamok gazdái, mint a régieké, akkor azt mondanák, hogy jó, reformáljuk meg nyugodtan a közös agrárpolitikát és a támogatások csökkentésében is benne vagyunk? 
Baráth Etele: Teljes mértékben. Azt gondolom, hogy a támogatások alacsonyabb szintû meghatározása még lehet pozitív is a magyar agrárgazdaság számára az európai versenyképesség szempontjából. A fent maradó forrásokat szerkezet átalakításra, különbözõ szolgáltató termelõszervezetek, értékesítõ szövetkezetek támogatására, létrehozására, igazi exportképes élelmiszeripar fejlesztésére lehetne fordítani. Ebben érdekelt Magyarország. Rögtön kiderülne, hogy amint a magyar gazda megkapja ugyanazt a támogatást, mint mondjuk a francia, õ is versenyképes.
BBC: Hadd kérdõjelezzem ezt meg, most hogy Magyarország belépett az Európai Unióba, az elmúlt egy-másfél évben a szakemberek is azt mondják, a magyar gazdák nem csak Nyugat-Európa gazdáival versenyeznek, tehát nem csak hozzájuk képest nem versenyképesek, hanem a Magyarországgal együtt belépett tagállamok gazdáival összehasonlítva sem versenyképesek és õk nem kapnak több támogatást, mint a magyar gazdák… 
Baráth Etele: Itt szeretnék visszatérni még beszélgetésünk legelején feltett kérdésére, amire akkor nem válaszoltam és nem szeretném, hogy ha válasz nélkül maradna: „az állam vagy a kormány direkt visszatartott pénzt és ez az agrár szektort is sújtotta”. A magyar kormány soha nem tartott vissza egyetlen fillért sem és ezt nem is tehetné meg. Egészen más történt. Más szomszédos országok megelõlegeztek az Európai Unió által ebben az évben már átutalt pénzeket tavalyi évben, tehát hamarabb tudták költségvetési helyzetüknél fogva ezeket a támogatásokat odaadni. Ez ebben a rövid átmeneti idõszakban, persze versenyképességi tényezõ is volt, mert az árakban is megjelent. Osztom Schlüssel kancellár véleményét, hogy az európai agrárpolitika megmentette a felhalmozódó vajhegyektõl Európát, megmentette a kisfalvakból beözönlõ és reményt vesztett emberek tömegétõl a városokat, stabilizálta azt a kultúrát, amit a vidék jelent egy-egy országnak a helyben maradással, a munkahelyteremtéssel. Másrészt azt a pénz, ami az agrárszektorba megy, azt nem öt százaléknyi gazdálkodó kapja, hanem ha figyelembe vesszük, hogy az élelmiszergazdásággal kiegészítve a szállítás és kereskedelem területén még hányan dolgoznak, akkor kiderül, hogy ez 18-20%-a a népességnek. A támogatás az árakban is megjelenik. Tehát ha Magyarországon csökkentek az élelmiszerárak, köszönhetõ ennek a támogatási rendszernek is. Nem egy kis rétegrõl van szó és nem néhány gazdálkodónak jutatott támogatásról, ez egy össztársadalmi modell, egy kultúrának a szerves része, ezért az átalakítást óvatosan kell csinálni.
BBC: De azért, az hogy az Európai Unió költségvetésének 40%-a a mezõgazdaság támogatására megy, ez azért egy kicsit soknak tûnhet, és hogy ha körülnéz az ember a globális gazdaságban nem a mezõgazdaság az, amire azt mondják, hogy ez az, ami húzza a gazdaságot, ami versenyképes, hanem egyre gyakrabban beszélünk tudásalapú gazdaságról, tudásalapú társadalomról. Nem kellene inkább ezekre a területekre fordítani, mondjuk a pénz egy részét és nem a mezõgazdaságba ölni. A harmadik világ oldaláról is egyre nagyobb a nyomás Európán és Amerikán, hogy a támogatási rendszereket szüntesse meg. A gazdasági szakemberek véleménye szerint hosszú távon nem tartható fenn ez a rendszer.
Baráth Etele: Budapesti, budai gyerek vagyok, nem ismerem igazán a paraszti kultúrát, de azért szeretném megvédeni. Az agrárgazdaság nem abból áll, hogy két bika húzza az ekét, az agrárgazdaság mögött hihetetlen fejlett biológiai kutatás sorozat áll. Az egész környezetünk jövõje, a megújuló energiák szempontjából meghatározó, hogy mi történik az agrárgazdaságban. Az élelmiszeripar önmagában véve nagyon komoly high-tech iparágazat, ami a mérnökök sokaságát vonzza. A dolog lényege természetesen, hogy sokkal többet kell fordítani kutatásra, fejlesztésre, a megújulás különbözõ tényezõire. Ehhez szükséges, hogy az országok nagy programjai felül emelkedjenek az Unión. Az egész Uniós politika legnagyobb problémájának azt érzem, hogy nem világos a szektoriális politikája. Tudom, hogy ez egy régi tervgazdasági fogalom, hogy iparágakban kell gondolkodni, de amíg nem határozzák meg a különbözõ irányokat, addig csak általában támogatják a kutatás-fejlesztést. Vagyis sok lesz az innováció, amivel nem lehet mit kezdeni. Szerencsésebb, ha az Európai Unió jelentõs erõforrásokat összpontosít oda, ahol képes világszínvonalt produkálni, mint például a biotechnológia, nanotechnológia területén, és a többit pedig rá hagyja az iparra, a piacra, az országokra és azok programjaira. Ehhez több forrásra van szüksége és ebben, teljes mértékben egyet értünk. Azt hiszem, hogy ennek az egész kutatás-fejlesztés, iparfejlesztés, innovációs probléma körnek a megoldása is abban rejlik, hogy miközben a központi költségvetés ennek az infrastruktúráját, alapvetõ ügyeit, oktatást, szakképzést, a közlekedési hálózatot fejleszti, a felette lévõ területekre bevon nagyon sok más forrást is, megnöveli ezzel az európai költségvetés direkt és indirekt összetevõit. Tehát jelentõsen növelni kéne az Unió forrásait, a céljait pedig pontosan meghatározni. Azt hiszem, az elmúlt idõszakban ebbe az irányba mozdult el az Unió és ez számunkra nagyon kedvezõ. 
BBC: Mostanáig szinte csak pénzrõl, támogatásról, európai Uniós forrásokról beszéltünk, és ez tulajdonképpen tükrözi a magyar közbeszédet is. Magyarországon úgy tûnik, hogy ma az Európai Unió az állampolgároknak, és sokszor úgy érzi az ember, hogy a politikusoknak is, egyedül azt jelenti, hogy mennyi támogatás jön, azt mire lehet elkölteni, tényleg megjött-e a pénz. Ez vajon miért van, vagy jól van-e ez így? 
Baráth Etele: Hallatlanul nincs jól és egyébként az a furcsa, hogy Franciaországban az alkotmány tervezetét leszavazták és ott is döntõen pénzrõl és munkahelyrõl, errõl a két tényezõrõl volt szó. Az Unió valóban nélkülözhetetlen forrása a világ jövõjének, tehát az, hogy az Egyesült Államok, és Kína mellett megjelenjen egy olyan különleges egység, amelyik a kultúrák, a nyelvek, a gazdaság, a történelmi múlt és a vallás sokféleségén, tehát az emberi különbözõségen alapul, hogy olyan szinergia alakuljon ki, amely ténylegesen az egymás megismerésére támaszkodó új erõforrást jelenti. Ezt, ha Európa felvállalja, akkor megnyeri ezt a nagy harcot a világban. Ezt szerintem a magyar ember is tudja, csak nem fogalmazza meg. Józsi bácsinak ez nem probléma, mert szinte természetes számára. Az élelmiszert azonban meg kell vennie és meg kell élnie, ebbõl adódóan fontos, hogy mennyi pénze van.
BBC: Most ugye megvédte Józsi bácsit. A politikusok védelmében mit tud mondani? Európa jövõjérõl folyó vita szinte egyáltalán nem jelenik meg Magyarországon. Van egyáltalán magyar álláspont? Hozzájárul Magyarország ehhez a vitához bármiben is Brüsszelben?
Baráth Etele: Nagyon felkészült hihetetlen professzionális magyar csapat végzi ezt a külpolitikai munkát. Az újonnan csatlakozott országok között nem egyszer a magyar álláspont vitathatatlanul felül tudott kerekedni. Nagyon sok olyan „pontot szereztünk” - ha szabad a kosárlabdára hivatkoznom, vagy „gólt lõttünk”- ami késõbb átment komoly jogszabályba. Az, hogy Magyarországon ez nem kapott kellõ hangsúlyt, ennek talán más oka lehetett. 1990-ben a rendszerváltást követõ idõszakban az emberek elszenvedték - akarták ugyan - de elszenvedték a rendszerváltást, munkahelyet, jövedelmet vesztettek el, nagyon nehéz helyzetbe kerültek. Az Unió egyfajta felszabadító jövõt ígért és mi simán mentünk bele. Nem történt hirtelen törés. Ebbõl adódóan az embereknek ez természetes, talán nem is beszélnek annyit róla, és ha várnak is valamit közvetlenül a csatlakozástól, azt még nem érezhetik, mert nem megy egyik évrõl a másikra. Ehhez idõre és türelemre van szükség. Hihetetlen optimista vagyok a magyar emberek európaiságát tekintetében.
BBC: Ha realistán tekint a mai folyamatokra és vitákra, amik az Európai Unióban zajlanak, milyen Európát lát 20-30 év távlatában?
Baráth Etele: Hát a vita, ami most folyik, azt mutatja, hogy az intézményrendszer mûködik, mégpedig demokratikusan mûködik. Nem hiszem el a cinkelt kártyákat, és nem hiszem el, hogy az európai nagypolitikában érintett személyek kétszínû játékot játszanának kizárólagosan, nemzeti érdekeik érdekében. Azt tudom, hogy belpolitikailag rendkívül kötöttek, tehát nehéz hozzájárulni valamihez, miközben ingatag a szék otthon, csökken a nemzeti jövedelem és nem növelhetõ a hozzájárulás. Ez természetes, ezt tudni kell. Az Európai Unió folyamatos fejlõdésen megy keresztül, és ezek az átrendezõdések, reformkeresések mindig meg fogják szakítani ezt a folyamatot. De egészen biztos vagyok benne, hogy az Európai Unióban olyan természetes egységben fogunk felnõni, mint amilyen természetes egység ma egy nagyobb lakóház. Az ember köszön a szomszédainak, akár honnan is érkeztek és települtek be a házba, leáll velük beszélgetni, megérti õket, elmennek együtt vacsorázni vagy vásárolni az üzletbe. Teljesen normális európai lét lesz. Visszatérek arra a rögeszmés gondolatomra, hogy azok a furcsaságok, ahogy az Európai Unióból egy szlovák emberre, vagy ahogy Magyarországra néztek régen, vagy hogy összekeverték Bukarestet Budapesttel, meg fognak szûnni. Egyszerûen jelentõséget nyer majd Közép-Európa, éppen sokfélesége, befogadóképessége által, azáltal, hogy végig csinálta a reformokat. Rá fog jönni Nyugat-Európa arra, hogy itt hihetetlen erõ van, hiszen a közép-európaiak, mindent túléltek, mindent végig csináltak, amibe Nyugat-Európa még nem is mertek belekezdeni. Ha Nyugat-Európa felismeri ezeket az értékeket, biztos vagyok, hogy ezt a sokféle egységes Európát nagyon szépen meg fogja jeleníteni. 
