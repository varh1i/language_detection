Жылдамдығы сағатына 200 километрге дейін жететін Вильма дауылы жергілікті сағат 6.40-та Кейп Романо дейтін жерге келіп соқты. 
Құйын тез жылжып келе жатса да, оның диаметрі 130 километр болғандықтан Флорида штаты бірнеше сағат бойы қатты жауын мен желдің астында қала береді. 
Форт Майерстегі тілшіміз хабарлап отырғандай, Флорида Кис деп аталатын аралдарды су басып тастаған. Оның тұрғындары аралды тастап кетуден бас тартқан болатын. 
Флориданың бірнеше мың тұрғыны өз үйлерін тастап, арнайы баспаналарға келіп отыр. Алайда басқалар өз үйлерінде қалды. 
Флориданың төтенше қызмет басқармасының директоры үйлерінен кетпегендерге дауылдың өте қаупті екенін ескертіп отыр. 
Бұдан бұрын Вильма дауылы Кубаға соғуы мүмкін деп айтылған. Ол Кубаға тікелей соқпаса да, аралдың батыс жағалауы біраз зардап шеккен көрінеді.
Кубаның астанасы Гавананың кейбір аймақтарын су басып кетті.
---*-*-*---
Бразилияда қару-жарақ саудасына тыйым салу ұсынысы бойынша референдум өтіп, халықтың басым көпшілігі бұл ұсынысты қолдамай қойды. 
Ресми мәліметке қарағанда, жексенбі күні өткен референдумда халықтың 36 проценті қару-жарақ саудасын тоқтату керек деп дауыс берсе, 64 проценті соған қарсы шықты. 
Өткен жылы Бразилияда оқ-дәрі қаруынан 36 мың адам қаза тапты. Бұл әлем бойынша ең жоғары көрсеткіш болып табылады. 
Референдум алдында Бразилия үкіметі де шіркеу де бірігіп, атып өлтіретін қарудың саудасына қарсы үгіт-насихат науқанын жүргізді. Алайда Бразилия халқының үштен екісі қару-жарақ саудасын жақтап дауыс берді. 
Cоны түсіндеретін бір қарапайым себеп бар: халық жаңа заң жобасының қауқарлығына сенбейді және көбі бұны азаматтық басты құқықтардың бірі деп есептейді. 
Референдум алдында соған қарама-қарсы идея анағұрлым басым келетін. Алайда кейін халық пікірі күрт өзгеріп кетті. Соған үгіт насихат жұмысының үлкен ықпалы болған көрінеді.
Кешегі реферундумның нәтижесінде қару-жарақ сататын дүкендер өз қызметтерін бұрынғысынша жалғастыра бермек. Алайда саяси топтар арасында бұл сауалға байланысты пікірлер қарама-қайшы болып қалды. 
---*-*-*---
Украинаның ең ірі құрыш комбинаты - Криворожсталь - аукционға шығарылып, 5 миллиард доллар үшін Миттал Стил компаниясына сатылды. 
Криворожсталь осымен екінші рет сатылып отыр. Қызығы сол алғашқы контрактіге қол қойылғаннан бері бір ақ жыл ғана өтіп кетті. 
Сонда мемлекет меншігінде болған комбинат сол кезгі, бұрынғы үкіметке жақын болған бизнесмендер тобына 800 миллион долларға сатылған болатын. 
Алайда жаңа үкімет келгеннен кейін сол сауда-саттық заңсыз деп жарияланып, комбинат қайтадан мемлекеттің меншігіне берілген болатын. 
Криворожстальдің маңызы тек оның аса мол кірісімен ғана шектелмейді. Комбинат 56 мың жұмыс орнын қамтамасыз етеді. Ол Украинада Кеңес одағынан қалған өндірістік мұраның нысаны болып табылады. 
Комбинаттың көптеген құбырлары аспанды қаптап, ауаны едәуір дәрежеде ластайды. 
Үкімет комбинаттың жаңа иелері жұмысшылардың құқықтарын қорғайтын және өндіріске қажетті инвестиция қамтамасыз ететін келісімге қол қоятындай бар күшін салды. 
