
Læknar telja sig hafa fundið aðferð til að tvöfalda magn flensulyfsins Tamiflu með einföldum hætti. Aðferðin, sem byggist á því að nota Tamiflu samhliða öðru lyfi, sem gerir það að verkum að helmingi minna magn af Tamiflulyfinu fer úr líkamanum með þvagi, verður til þess að einn skammtur af flensulyfinu dugar fyrir tvo. Aðferðin var fundin upp í seinni heimsstyrjöldinni, að sögn breska tímaritsins Nature í dag.
Lyfið sem um ræðir heitir probenecid og er m.a. notað til að koma í veg fyrir að nýrun hreinsi virk efni úr sýklalyfjum. Aðferðin var fundin upp til þess að draga úr birgðatapi pensilíns í seinni heimsstyrjöldinni.
Aðferðin er notuð enn í dag í baráttunni við lekanda þar sem nota þarf stóra skammst af sýklalyfjum til að lækna veikt fólk.
Það var lyfjafræðingur við Adventist Medical Center í Portland í Oregon sem fann upp á því að nota sömu aðferð til að spara Tamiflu. Lyfjafræðingurinn sem heitir Joe Howton segir í Nature að hugmyndin hafi vaknað þegar hann var að undirbúa sig fyrir ræðu um fuglaflensu. Við undirbúninginn tók hann eftir þriggja ára skýrslu lyfjaframleiðandans Roche, sem í sagði að notkun probenecid lengdi veru Tamiflu í blóðinu. Nú eru fyrirhugaðar tilraunir með notkun probenecid samfara notkun Tamiflu til að kanna öryggi þess. Búist er við að notkun lyfsins verði samþykkt þar sem það hefur verið notað um árabil, að sögn Nature.
Mikil eftirspurn eftir flensulyfinu 
Eftirspurn eftir Tamiflu hefur aukist gríðarlega vegna ótta fólks við stökkbreytt afbrigði fuglaflensunnar, H5N1. Þrátt fyrir að svissneski lyfjaframleiðandinn Roche hafi fjórfaldað framleiðslu sína á flensulyfinu á síðustu tveimur árum annar það ekki eftirspurn, að sögn tímaritsins, og hefur fyrirtækið íhugað að gefa öðrum lyfjaframleiðendum kost á að framleiða lyfið.
Tamiflu er einfalt flensulyf 
Tamiflu er ekki í raun bóluefni þrátt fyrir að Alþjóðaheilbrigðisstofnunin (WHO) hafi hvatt stjórnvöld marga landa til að kaupa nægt magn bóluefna fyrir fjórðung landsmanna. Þótt lyfið sé notað gegn hefðbundinni flensu hefur það aldrei verið prófað gegn því afbrigði fuglaflensu sem getur borist í menn. Þá er ekki vitað fyrir víst, hvort það virki yfir höfuð gegn þessu afbrigði flensunnar. Allt og sumt sem flensulyfið gerir er að koma í veg fyrir að inflúensa berist á milli manna og getur það stytt veikindatíma viðkomandi sjúklings.
