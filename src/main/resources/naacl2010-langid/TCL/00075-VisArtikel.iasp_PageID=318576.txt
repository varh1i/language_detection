En hel dags eftersøgning med fly og skibe efter en olieulykke i Kattegat sluttede uden, at kilden til en olieforurening, der kostede omkring 1000 havfugle ved Anholt livet, blev fundet.
Umiddelbart før det blev mørkt lørdag aften blev de mange olieindsmurte fugle observeret fra Anholt, og søndag satte Søværnets Operative Kommando den helt store aktion i gang i et forsøg på at spore en eventuel ulykke som årsag til forureningen.
Eftersøgningen blev indstillet ved mørkets frembrud søndag og bliver ikke genoptaget mandag.
SOK konstaterede søndag eftermiddag, at sandsynligheden for at finde olien endsige en kilde til forureningen var meget lille.
Mandag bliver olie fra de omkomne fugle analyseret, og først da er det muligt med sikkerhed at sige, hvor olien stammer fra.
