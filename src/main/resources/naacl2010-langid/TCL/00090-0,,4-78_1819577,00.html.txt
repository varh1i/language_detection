
SKAARS 'n jaar gelede het Suid-Afrika en ander VN-lande 'n veldtog vir sestien geweldvrye dae teen vroue gevoer. Sestien dae is deur baie as belaglik beskou, maar vir diegene wat aan die ontvangkant van geweld is, was dit 'n emosionele oase waarin rowe oor die wonde kon vorm.
Toe is die gevleuelde woorde van Boutros Boutros Ghali van die VN gebruik om te demonstreer hoe 'n samelewing met mishandelde vroue soos 'n duif is wat met een manlike vlerk probeer vlieg.
Die jongste peiling oor gendergeweld in Suid-Afrika toon watter stryd nog voorlê om te sorg dat vroue onbevrees en onbevange hul plek in die samelewing kan inneem.
Dis skokkend as 'n derde van jong mans erken hulle was al fisiek of seksueel gewelddadig jeens hul intieme vroulike lewensmaats. In Amerika is daar met die laaste VN-peiling bevind dat 63% van alle vroue fisiek deur hul lewensmaats mishandel is.
Gendergeweld bedreig die familiestruktuur, berokken kinders permanente emosionele skade wanneer hulle sien hoe 'n ma of suster mishandel word, lei tot enkelouergesinne waar die vrou teen armoede en agterdog moet stry en veel meer.
Bowenal toon die navorsing dat kinders wat daaraan blootgestel is, geweld sien as 'n manier om probleme mee op te los en dat hulle die siklus voortsit.
Sulke syfers skok omdat dit oor mans se persepsies van vroue gaan en andersom. Hoewel die indruk bestaan dat dit gewoonlik seksueel van aard is, gaan dit inderwaarheid oor 'n skeefgetrekte magsbalans.
Buitendien is dit een van die moeilikste misdrywe om te polisieer omdat dit nie net die fisieke insluit nie, maar ook intimidasie, sielkundige aftakeling, vernedering en emosionele afpersing.
Elke man behoort daadwerklik met 'n veldtog te begin om respek vir vroue en hul onontbeerlike rol te herstel. 
