För sjunde året i rad anmärker skolverket på att Göteborg inte klarar att erbjuda barnomsorg "utan skäligt dröjsmål". Frank Andersson (s) har varje år lovat att kön ska bort, men den är kvar. Det är pinsamt!
Visst, kön är kortare i dag än för ett år sedan, men det har till stor del skett genom att grupperna har blivit större. Personalen är hjältar som trots fler barn håller verksamheten igång.
För två år sedan fattade majoriteten i fullmäktige i Göteborg beslut om att dra ner på vistelsetiderna för barn till arbetssökande och föräldralediga - max tre timmar om dagen får barnen vara med sina kamrater. Detta skulle ta bort kön, men kön är kvar. Barnen har däremot drabbats genom större barngrupper.
Vissa stadsdelar tillåter bara att tretimmars-barnen är i förskolan under perioden mellan frukost och lunch. Detta har försämrat verksamheten för alla barn:
Inga utflykter för tretimmarsbarnen. Personalen har tvingats bli "tidspoliser" i stället för pedagoger.
Vi anser att den pedagogiska förskolan är till för barnen oavsett vad föräldrarna gör på dagarna. Vi vill erbjuda alla barn fem timmar/dag eller 25 timmar per vecka.
Bristen i tillgången till barnomsorg gör att Göteborg tappar konkurrenskraft. Föräldrar måste kunna lita på att få förskoleplats när de behöver en. Att inte kunna ge sin arbetsgivare besked om när man kommer tillbaka efter föräldraledighet, eller att behöva tacka nej till en plats på högskolan på grund av förskolekön är frustrerande. 
Det är dessutom allvarligt för Göteborg om inflyttande familjer får svaret: "Dagisplats, nej det blir tidigast hösten 2006".
Flera stadsdelar bygger inte ut förskolan trots att kön är lång. Några verkar till och med förvånade att de barn som föddes i höstas nu vill ha en plats 
Det hänvisas till att ekonomin i stadsdelen inte klarar av att erbjuda alla en barnomsorgsplats.
Tänk om man hade sagt samma sak om skolan? 
Om drygt en vecka ska kommunstyrelsen fatta beslut om ersättningar till föräldrakooperativ och annan fristående verksamhet. Om förslaget röstas igenom riskerar flera kooperativ att få slå igen! Resultatet: Fler barn i kö!
Folkpartiet föreslog redan för två år sedan en "haverikommission" för att komma tillrätta med köerna till förskolan. Det är nu hög tid:
Att bygga ut, efterfrågan är stor och Göteborg bryter mot lagen.
Att erbjuda fler alternativ som familjedaghem och flerfamiljssystem.
Att införa en riktig barnomsorgsgaranti med ekonomisk kompensation om man inte får en plats.
Att erbjuda tretimmarsbarnen mer tid och slippa byta avdelning.
Att se till att det blir färre barn i grupperna.
Vi måste se det ur barnens perspektiv!
