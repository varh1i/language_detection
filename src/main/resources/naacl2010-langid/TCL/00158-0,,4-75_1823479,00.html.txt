
JOHANNESBURG. - Bryan Habana se gemoed het gisteraand hier in Sandton drie redes gehad om te lig. Ná die teleurstelling van 'n kritieke geel kaart in die Blou Bulle se eindstryd-nederlaag teen die Cheetahs, het die Springbok-blits hier 'n goue driekuns op SA Rugby se glansryke prysuitdeling behaal.
Habana, wat die drieë vanjaar behoorlik ingeryg het, is nie net as speler van die jaar, en Super12-speler van die jaar aangewys nie, maar sy briljante vyfpunter teen die Blues (in die Super12-reeks) is ook as die drie van die jaar gekroon.
Dié haastige buks het Victor Matfield, Jean de Villiers, Enrico Januarie en Bakkies Botha die loef afgesteek om die prestigeryke speler van die jaar-titel.
Daarmee sluit Habana hom by 'n uitgelese groep spelers aan. Dié toekenning is die eerste keer in 1970 gedoen en sedertdien is die room van Suid-Afrika se rugbyoes beloon. Die legendariese skopkoning Naas Botha het vier keer met die titel weggestap, terwyl Uli Schmidt (twee keer) en Gerald Bosch (twee keer) ook veelvuldige wenners was.
Habana het vanjaar die wêreld aan die gons gehad met sy ongelooflike vaart en het dít benadruk met ses drieë teen drie van die wêreld se voorste spanne (Nieu-Seeland, Australië en Frankryk).
Habana is die derde vleuel die afgelope ses jaar wat dié eerbetoon ontvang het. Voor hom het Ashwin Willemse (2003) en Breyton Paulse (2001) ook SA se rugby-Oscar verower.
Die Bulle se strydros Anton Leonard, wat ná die Curriebeker-eindstryd op Loftus Versfeld amptelik uitgetree het, het ook 'n gepaste beloning vir sy diens aan Suid-Afrikaanse rugby gekry. Dié hardwerkende losvoorspeler is as Curriebeker-speler van die jaar aangewys. 
