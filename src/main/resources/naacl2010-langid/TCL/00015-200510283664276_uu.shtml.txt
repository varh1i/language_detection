
Kuorma-auton alle laskeneen pikkupojan pelastamiseksi ei voitu tehdä enää mitään. 
Viisivuotias poika kuoli torstaina Turun Nättinummen lähiössä laskettuaan pulkalla raskaan muuttokuorma-auton takapyörien alle.
- Tulin paikalle juuri, kun se oli tapahtunut. Kuljettaja ja apumies olivat jo soittaneet poliisin ja ambulanssin. Ihmeen nopeasti ne tulivatkin, kertoo naapurissa asuva Timi Hedman.
- Auton miehet olivat ilmeisesti kääntäneet pojan ja selvää oli, ettei mitään enää ollut tehtävissä, Hedman kertoo.
Onnettomuus tapahtui illalla noin kello 18.40.
Onnettomuuspaikka on Capsianinkadulla, jolle rinteessä olevan kerrostalon pihalta laskee ajoluiska. Tuore lumisade ja pakkanen olivat jäädyttäneet luiskan ja se houkutti lapsia lasketteluun.
Näkyvyyttä pulkkamäestä ja -mäkeen haittaa luiskan reunassa oleva betonimuuri. Pojan lasku meni pitkäksi, eikä kuormurin kuljettajalla ollut ilmeisesti mitään mahdollisuutta reagoida auton alle sujahtaneeseen kelkkailijaan.
- Poika laski pitkin luiskaa, jossa on kuorma-autoilijan tulosuunnasta katsottuna sellainen 96 senttiä korkea betonivalumuuri. Sen jälkeen ei ole kuin jalkakäytävän mitta ajoradalla, joten autoilijan reaktioaika ei vain riittänyt, Turun poliisista kerrotaan.
Poika oli pulkkailemassa yhdessä 9-vuotiaan kaverinsa kanssa. Paikalla ei poliisin tietojen mukaan ollut muita.
Onnettomuuspaikalle lähetettiin lääkäriambulanssi, mutta lapsi oli ruhjoutunut kuorma-auton takapyörien alle niin pahoin, ettei mitään ei enää ollut tehtävissä.
