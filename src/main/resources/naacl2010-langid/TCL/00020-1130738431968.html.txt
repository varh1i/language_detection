
Bush zou zijn keuze voor de 55-jarige Alito maandagmiddag bekendmaken. Bush moest op zoek naar een nieuwe kandidaat, omdat zijn persoonlijke vriendin Harriet Miers zich donderdag terugtrok. De kandidatuur van Miers was omstreden. Sommige Republikeinen vroegen zich af of Miers wel conservatief genoeg was om het negenkoppige Hooggerechtshof de door hen gewenste ruk naar rechts te laten maken. Ook Democraten zetten vraagtekens. Omdat Miers nog nooit als rechter heeft gewerkt, is haar standpunt in veel ethische kwesties onbekend.
Alito is vijftien jaar rechter. Hij geldt als conservatief. De Republikeinse senator uit Texas Jon Cornyn noemde Alito een zeer goede keuze. Cornyn zei dat dat Alito ‘de overheid zeer is toegedaan’.
Alito moet in het hof Sandra Day O'Connor opvolgen, die in juli haar terugtreden bekendmaakte. 
