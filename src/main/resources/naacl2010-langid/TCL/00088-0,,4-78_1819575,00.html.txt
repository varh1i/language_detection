
DIE besluit van die twee belowende Kaapse Rose-broers om hul rugbyheil buite die Westelike Provinsie te soek, is die vergestalting van probleme wat die afgelope ruk in verskillende gedaantes gereeld op en van die veld in die Streeptrui-kamp sigbaar geword het.
Nie dat Earl, wat Saterdag nog heelagter gespeel het vir die Westelike Provinsie teen die Cheetahs, of Jody, die o.19-ster, kwalik geneem moet word vir hulle besluit om aanstaande seisoen vir die Leeus te speel nie.
Rugby is 'n beroepspel en dit staan enigeen vry om self te besluit watter loopbaanpaadjie om te loop. Dit moet rugbybesture én ondersteuners aanvaar.
Uiteraard plaas dit geweldige druk op rugby-unies om hulle besigheid op 'n wyse te bestuur wat hierdie faktore in ag neem. Terselfdertyd moet 'n aangename "werksomgewing" geskep word met oorgenoeg ontwikkelings- , groei- en loopbaangeleenthede vir almal wat by die organisasie betrokke is.
Om hierdie doelwitte te bereik moet die bestuur van die organisasie, in hierdie geval die Westelike Provinsie Rugbyunie (WPRU), as 'n span op 'n positiewe en pro-aktiewe wyse beplan.
Ongelukkig het verskeie afsonderlike rokies die afgelope ruk uit die geledere van die WPRU die indruk gewek dat alles daar nie klopdisselboom is nie.
Dit is rokies soos onvleiende reaksie op Jody Rose se besluit, mnr. Nick Mallett, WP se direkteur van rugby, se beweerde arrogante styl, verskille tussen die ou en nuwe garde in die bestuur en natuurlik die feit dat 'n sterbelaaide WP-span nie die tipe rugby kan speel om die Curriebeker-eindstryd te haal nie.
Indien hierdie probleme nie dringend bygelê word nie, kan geen jong, belowende speler kwalik geneem word as hy rondkyk vir beter weivelde nie. 
