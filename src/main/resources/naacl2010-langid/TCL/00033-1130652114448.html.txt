
Genomineerd voor de Poelfinario – de prijs voor het meest indrukwekkende cabaretprogramma – zijn de voorstellingen Spaak van het Vlaamse duo Kommil Foo, Lazarus van André Manuel en het duo Erik van Muiswinkel & Diederik van Vleuten met Antiquariaat Oblomow. Eric van Sauers en Kees Torn maken kans op de Neerlands Hoop, de prijs voor de cabaretier die de meest opvallende ontwikkeling doormaakte.
Vertolkers van het kleinkunstlied als Maarten van Roozendaal, de gedurfde 15-delige serie De vergrijzing van Freek de Jonge en Ballyhoo! van het internationaal succesvolle kwartet de Ashton Brothers zijn opvallende afwezigen op de shortlist van de jury.
De vergrijzing van Freek de Jonge viel af omdat de voorstelling slechts in het Amsterdamse Compagnietheater was te zien en niet, zoals vereist, in minimaal tien bij de VSCD aangesloten schouwburgen. Ballyhoo! achtte de jury geen cabaret, ofschoon elf van de achttien theaters waar de Ashton Brothers in november spelen hun voorstelling wel zo aanprijzen. 
‘Het is niet altijd even duidelijk wat wel en niet cabaret is,’ zegt scheidend jury-voorzitter Benjamin Koolstra. ‘Het is aan de volgende jury om cabaret te herdefiniëren.’ De vertolkers van het kleinkunstlied vallen volgens Koolstra nu buiten de definitie. Hij erkent dat juist zij de publiciteit van een cabaretprijs goed kunnen gebruiken. ‘De jury vindt dat het lied in het huidige aanbod ondergesneeuwd raakt.’ Al jaren richt het grote publiek zich steeds nadrukkelijker op meer toegankelijke cabaretvormen. 
