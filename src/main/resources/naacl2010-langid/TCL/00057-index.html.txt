ALOR STAR: Jangkaan seorang ibu bahawa anak perempuannya hanya mengalami sakit demam biasa meleset apabila disahkan dijangkiti penyakit tangan, kaki dan mulut (HFM). Teoh Jie, 5, sebelum ini seorang kanak-kanak yang cergas, namun sejak dua hari lalu mula mengadu sakit tekak dan demam kepada ibunya, Ooi Nini, 34. Apabila Nini terlihat tompokan ruam merah di bibir serta lidah anaknya, ejen insurans itu membawa anaknya ke hospital swasta untuk pemeriksaan. Doktor mengesahkan ia adalah penyakit HFM dan mengarahkan mangsa menerima ubat titik serta antibiotik. Ooi berkata, Teoh Jie mengalami kesukaran menelan makanan dan hanya dibenarkan minum sejak dua hari lalu. "Anak saya mengalami kesukaran pada hari pertama kerana demam dan tidak boleh makan dengan sempurna. Keadaannya cukup membimbangkan," katanya ketika dihubungi. Sementara itu, Pengerusi Jawatankuasa Kesihatan, Pembangunan dan Perpaduan negeri, Datuk V Sarvanan ketika dihubungi berkata, sehingga kini tidak ada laporan mengenai penyakit itu di Kedah. "Tidak ada laporan rasmi mengenai jangkitan itu di sini tetapi kami akan dapatkan maklumat tepat," katanya. Pada April lalu, seramai 55 kanak-kanak dari tiga tadika mengalami jangkitan HFM dan satu daripada tadika itu diarahkan tutup untuk kerja pembersihan. 
