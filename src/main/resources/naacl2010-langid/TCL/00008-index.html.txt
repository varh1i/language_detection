BEIJING: Pasukan pemantau selesema burung bergerak ke seluruh ibu negara China bagi memastikan tiada burung liar dijual di pasar bandar raya itu, lapor akhbar semalam. Satu pemeriksaan mengejut di pasar di barat daya Beijing kelmarin mendapati 182 burung liar dijual dan ia bertentangan dengan undang-undang, lapor akhbar Beijing News. Burung itu dibawa ke pusat haiwan bandar raya itu dan dikuarantin, katanya. Beijing melarang penjualan burung liar, kerana pihak berkuasa tidak dapat memberi jaminan ia tidak datang dari kawasan jangkitan selesema burung di negara itu. China tidak melaporkan sebarang kes selesema burung membabitkan manusia tetapi memberi amaran tanpa langkah berjaga-jaga yang sewajarnya, wabak itu mungkin merebak dari ayam ternakan kepada manusia. Pasar masih dibenarkan menjual ayam ternakan hidup dari kawasan rumah. Di pasar ayam ternakan hidup terbesar Beijing, Pasar Borong Yuegezhuang, pasukan khas menyembur pembasmi kuman di tempat itu tiga kali sehari dan memeriksa kesihatan 150 stafnya, lapor Beijing News. “Penjualan burung liar tidak dibenarkan pada masa selesema avian masih aktif,” akhbar itu memetik pegawai tempatan sebagai berkata di Beijing. Pasaran ayam ternakan di China mengalami kemerosotan jualan kerana pembeli khuatir selepas berlaku tiga jangkitan virus maut selesema burung di negara itu bulan lalu, menurut laporan. Penularan virus H5N1 yang saintis bimbang akan berkembang kepada bentuk yang mudah merebak di kalangan manusia dan mencetuskan wabak di seluruh dunia, sudah menyebabkan kematian 3,800 ayam, itik dan angsa di wilayah pedalaman Mongolia, Anhui dan Hunan, China. Sebahagian besar penularan selesema burung membabitkan manusia berlaku kerana jangkitan dari ayam berpenyakit atau najis ayam. Makan ayam yang sudah dimasak diketahui tidak menjadi sumber jangkitan. – Agensi
