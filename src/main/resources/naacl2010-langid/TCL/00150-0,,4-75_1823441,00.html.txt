
KAAPSTAD. - Verskeie foute het in gister se houtwerk-vraestelle ingesluip, tot groot ontsteltenis van die matrikulante.
Volgens Ben van Niekerk van die Hoërskool Vredendal het hy verskeie spelfoute in die teorie-vraestel opgemerk. "Gelukkig het ek geweet waarna verwys word en dit het my nie te veel gepla nie."
Dit was egter een te veel vir Stefan Ellis van die Hoërskool Piketberg toe hy gistermiddag ook foute op die teken-vraestel opgemerk het.
"Die teorie-vraestel wat ons in die oggend geskryf het, het boonop kennis getoets wat nie in ons handboeke was nie."
Sy klasmaat Niel van Eeden het gesê sekere tekeninge in die vraestel en dié op die antwoordstel het nie ooreengestem nie. "Die mates was nie reg nie en van die lyne was afwesig. Die vrae was ook baie deurmekaar gestel."
Dié irritasies ten spyt het leerders gesê die vraestelle was redelik. - (Millicent Merton)
