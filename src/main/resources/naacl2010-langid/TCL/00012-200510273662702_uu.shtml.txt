
Keskustan puheenjohtaja, pääministeri Matti Vanhanen tähtää muiden ehdokkaiden tavoin koko kansan presidentiksi. 
Keskustan puheenjohtajaa pääministeri Matti Vanhasta nostetaan presidentiksi otsikolla Vihreä tuuli. Kampanjan johtoryhmä esitteli kansanliikkeen ideaa Helsingissä torstaina.
Puoluesihteeri Eero Lankian mukaan Vanhanen tähtää koko kansan presidentiksi. Tämä saattaisi olla keskustaehdokkaan iskulausekin, "ellei se olisi lipsahtanut Halosen puolelle".
"Mies keskeltä"
- Mies keskeltä voi parhaiten yhdistää koko kansan yhteisten turvallisuus- ja muitten linjojen taakse, Lankia maalaili.
Lankia kampesi kokoomuksen Sauli Niinistön keskiviikkoista räväkkää kampanja-avausta Vanhasen voitoksi. Jos Niinistöllä oli tuolloin sadan tuhannen euron mainosisku lehdissä, Vanhasen joukot tekevät töitä pitkälle vapaaehtoisena talkootyönä.
- Siinä ainakin on jonkinlainen räväkkyys- tai tahtiero, hän vertasi.
Vanhasen kampanjavärit - vihreä, sininen ja valkoinen - ovat jo näkyneet muun muassa tienposkissa liehuvina viireinä. Torstaina värit kertautuivat Helsingin taivaalla pörränneen pienkoneen perässä viipottaneessa liehukkeessa. Lankian mukaan värimaailma "avaa ovet kaikille, jotka arvostavat Suomen värejä, kestävää elämäntapaa ja realistista vihreyttä".
Ehdokkaaksi lauantaina
Vanhasen presidenttiverkoston keulilla on muun muassa Pauliina Arola, joka on tullut suurelle yleisölle tutuksi Crisis Management Initiative ry:n CMI:n toiminnanjohtajana presidentti Martti Ahtisaaren vetämien Aceh-neuvottelujen yhteydessä.
Lisää tukijanimiä esitellään lauantaina, jolloin kuullaan myös Vanhasen ehdokaslinjaukset. Keskustan ylimääräinen puoluekokous nimeää hänet tuolloin virallisesti ehdolle. 
