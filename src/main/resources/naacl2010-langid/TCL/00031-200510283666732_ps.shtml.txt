
Nummela-albumilla maineeseen noussut Anssi Kela on tehnyt uuden levyn. 
Assi Kela teki vuosituhannen startiksi jättiyllätyksen. Nummela-albumin menestys ylitti hurjimmatkin odotukset. Kelan uutuusalbumi Rakkaus on murhaa ei enää seikkaile Nummelassa. Kela on muuttanut Helsinkiin ja levyn teema ainakin lähelle samaa kaupunkia.
Kun Nummela-albumi vuonna 2001 ilmestyi, levy-yhtiö asetti sille noin 5 000 kappaleen myyntitavoitteen. Myyntiluvuksi tuli 155 000. Se riittää Suomen kaikkien aikojen tilastossa sijalle 11. 
Vuonna 2003 julkaistu kakkosalbumi Suuria kuvioita on hyvä näyttö siitä, kuinka helposti suhteellisuudentaju popmaailmassa notkahtaa. Suuria kuvioita ei myynyt alkuunkaan niin hyvin kuin edeltäjänsä. Jotkut käyttivät levystä suorasukaisesti nimitystä floppi. 
Suuria kuvioita meni kuitenkin listaykköseksi ja oli vuoden 2003 kahdeksanneksi myydyin albumi Suomessa. Melkoisia saavutuksia flopille.
"Hyvä ase piratismia vastaan"
Kela tietää jo Nummela-albuminsakin perusteella, että levyn menestystä on vaikea ennustaa.
- Nummela tietysti ylitti kaikki odotukset. Sen jälkeen osasi olettaa, että kakkosalbumi myy ainakin jonkun verran pelkästään Nummelan ansioilla. Mutta nyt Nummelan vetoapu on käytetty. Uusi levy joutuu tulemaan toimeen omillaan, luonnehtii Kela, joka Pekka ja susi -yhtyeen riveissä nappasi rockin Suomen mestaruuden jo yli kymmenen vuotta sitten.
Rakkaus on murhaa julkaistaan perinteisen cd-painoksen lisäksi myös Suomen historian ensimmäisenä dualdiscinä. Dualdisc-formaatissa yhdellä kiekolla onkin kaksi levyä - cd ja dvd.
- Se oli levy-yhtiön idea. Itse on en ollut moisesta formaatista koskaan kuullutkaan. Mielestäni dualdisc on hyvä ase taistelussa piratismia vastaan. Pitää pystyä tarjoamaan enemmän kuin mihin piraattilevy pystyy, laulaja-lauluntekijä määrittelee.
"Joki on sattuma"
Anssi Kelan levyllä rakkaus murhaa pääosin Helsingissä. Levyllä seikkailee Hakaniemen harmaa mies, Bulevardin vaahterat vihertää ja Tornin edustalla huudetaan. Yhtäkkiä ollaan kuitenkin Kiimingissä tai Puumalassa.
- Muutin kolme vuotta sitten Helsinkiin. Se tietysti näkyy teksteissänikin. En kuitenkaan halunnut tehdä Helsinki-aiheista teemalevyä, joten hain aiheita myös Helsingin ulkopuolelta, Kela perustelee.
Kela on aina pitänyt Bruce Springsteenistä. Levyn avauskappale Joki viittaa vahvasti jo nimellään Springsteenin tuotannon suuntaan.
- Kyllä, tein kappaleesta tietoisesti Springsteeniä. Mutta nimi Joki on sattuma. Tajusin vasta jälkikäteen, mitä tuli tehdyksi, Bruce Springsteenin The River -klassikon hetkeksi unohtanut Kela vakuuttaa.
Levyn teksteissä mainitaan myös The Beatles ja Nirvana. Ja yksi maukas kitarariffi on poimittu suoraan The Rolling Stonesin aarrearkusta. Kaiken tämän jälkeen hän ihmettelee kuullessaan, että ajoittain levyltä tulee mieleen myös Eppu Normaali.
- Minä en voi mitään sille, mitä levy kenenkin mieleen tuo. Sen ymmärtäisin paremmin, jos levystä tulisi mieleen esimerkiksi Neil Young, albumilleen lähes kaikki taustat itse soittanut multi-instrumentalisti vertailee.
"Se oli milleistä kiinni"
Anssi Kela tunnetaan musiikin lisäksi myös kilpa-ajajana. Kaksi vuotta sitten oli leikki kaukana, kun formula 3 -testiajoissa miehen auto pyörähti ulos radalta ja kääntyi ympäri radan ulkopuolella. Kelalta murtui onnettomuudessa kaksi rintanikamaa.
- Se oli milleistä kiinni, hän kiteyttää.
Onnettomuus ei kuitenkaan suistanut Kelaa lopullisesti ratojen ulkopuolelle, vaikkei radalle paluu helpolta tuntunutkaan.
- Olihan se kova paikka palata rattiin. Mutta ei siinä auttanut mikään muu kuin voittaa itsensä ja lähteä ajamaan.
Ensi kesänä Anssi Kela kilpailee ainakin pari kertaa. Ajokkina ei enää ole formula 3 -luokan raketti.
- Porschen koppiautolla pitäisi olla mukana parissa kisassa, laulaja-lauluntekijä lupailee. 
