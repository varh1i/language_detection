De senaste åren har budskapet från statsmakten varit att vi måste arbeta längre, gärna till 67 år, om vi skall klara välfärden i Sverige på sikt. 
Även om många människor inte vill fortsätta arbeta till 65 så är det ändå många som gärna vill jobba kortare perioder, hoppa in då och då, dels för att bibehålla sina kontakter med gamla arbets-kamrater, dels för att hålla sig à jour med vad som händer dels för att tjäna en extra slant.
Problemet är att alldeles för få människor är intresserade av att arbeta fram till den ordinarie pensionsåldern. 
Enligt en undersökning från Statistiska centralbyrån (SCB) från 2004 planerar mer än varannan svensk (53 procent) att sluta arbeta innan de fyllt 65.
Motsvarande siffra 2001 var 46 procent. En opinionsundersökning gjord av Svenska Gallup på uppdrag av Pensionsforum visar resultat i samma riktning - åtta av tio vill gå i pension före 65 år och var tredje vill sluta arbeta före 59 års ålder.
De vanligaste orsakerna är att man vill "Vara ledig och njuta av livet" eller att man inte kommer att orka arbeta längre.
