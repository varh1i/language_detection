
KAAPSTAD. - 'n Pruttelpot van spanning agter die skerms van Idols het tot uitbarsting gekom toe twee deelnemers mekaar Sondagaand behoorlik in die hare gevlieg het.
Die Burger het betroubaar verneem die baie gewilde Grabouwse deelnemer Karin Kortjé en die Centurionse donkerkop Deidre Visser het met Sondagaand se regstreekse uitsending só agter die skerms baklei dat Visser in trane was tot die oomblik dat sy op die verhoog moes verskyn.
Kortjé het Sondagaand eerste opgetree en het soos gewoonlik net positiewe kommentaar van die vier beoordelaars in dié M-Net-werklikheidsreeks gekry. Toe sy van die verhoog afstap, het sy gehoor hoe Visser glo neerhalende opmerkings oor die beoordelaars se lofprysing maak. Sy het daarna met Visser begin baklei, wat toe begin huil het.
"Dit is nie iets groots nie," het Kortjé gister aan Die Burger gesê. "Ek het iets gehoor wat ek verkeerd opgeneem het. Ek en Deidre het intussen daaroor gepraat. Ons verstaan mekaar nou.
"Alles is in die haak en ons het mekaar om verskoning gevra vir wat gebeur het," het sy gesê.
Visser het aan Die Burger gesê Kortjé het "nie mooi geluister na wat ek gesê het nie. Ek dink sy het met 'n halwe oor geluister, dit verkeerd opgeneem en dit het skielik tot 'n klein rusietjie verander.
"Dit is een van daai dinge. Mens kan net daaruit leer en sterker word. Met Sondag se vertoning het almal se emosies maar hoog geloop. Ek het 'n traantjie gepink omdat ek emosioneel was, maar ons is nou reg met mekaar," het sy gesê.
"Dit is maar soos vriende - die een of ander tyd gaan dit gebeur dat jy selfs jou beste vriende se verkeerde kant na vore sien kom."
Albei het ontken dat daar professionele jaloesie tussen hulle en die oorblywende deelnemers is.
"Daar is nie jaloesie nie. Die ergste spanning is Maandagaand se uitstem-sessies. Ek berei my elke slag voor op die ergste," het Kortjé gesê. "Net omdat ek positiewe kommentaar van die beoordelaars kry, beteken dit nie ek is immuun daarteen om uit Idols geskop te word nie. Dit is maar 'n saak van gebed en ek hoop elke Maandagaand vir die beste." 
Visser het gesê die ergste spanning is vir haar ook Maandae se uitstem-tyd. 
Kortjé se driejarige seuntjie, Cameron, het hom intussen by sy ma aangesluit, maar moet maar na mamma se optredes op die TV in die hotelkamer kyk. "Hy is nie oud genoeg om die regstreekse optredes by te woon nie," het Kortjé gesê.
In 'n skok wending het die Idols-aanbieder Colin Moss kykers gisteraand ingelig dat nie een van die oorblywende deelnemers huis toe gestuur word nie weens probleme met Sondag en gister se inbelstemproses. Weens Telkom-probleme in Durban kon inbellers nie deurkom na die nommers nie en kon stemme uit dié gebied nie geregistreer word nie.
