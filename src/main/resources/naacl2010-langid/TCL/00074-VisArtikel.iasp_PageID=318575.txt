2.200 navngivne mænd har fået udgangsforbud og ordrer på ikke at åbne døren, når New Jersey fejrer Halloween mandag aften.
Beslutningen er truffet for at beskytte de børn, som traditionelt går fra hus til hus for at tigge slik. Det oplyser CNN.
Forbudet betyder, at alle 2.200 dømte sexforbrydere ikke må forlade hjemmet efter klokken 19.00 mandag aften (amerikansk tid) og heller ikke må åbne døren for eventuelle slikhungrende børn.
Udgangsforbudet er en skærpelse af en eksisterende lov, som begrænser dømte pædofiles muligheder for at kontakte børn. 
- Målet er at undgå, at de kontakter børn uden at der er en anden voksen tilstede, siger en talsmand for anklagemyndigheden i New Jersey.
- Det handler om at forebygge forbrydelser, siger han. 
Skærpelsen bygger på den såkaldte Lex Megan, som stammer fra 1994.
Den restriktive pædofil-lov blev vedtaget, efter den 7-årige Megan Kanka blev brutalt sexmisbrugt og myrdet af en nabo.
Lex Megan betyder bl.a. at pædofile tilflyttere skal melde sig hos politiet, inden de flytter til New Jersey.
