Søren Hansen tog lørdag alvorligt revanche ved sæsonfinalen på golfspillernes European Tour, Volvo Masters. Den 31-årige dansker gik Valderama-banens 18 huller i Sotogrande på tre slag under par, så fredagens dårlige runde med fire slag over par blev skudt en smule i baggrunden.
På banens første huller leverede Søren Hansen to birdies og nåede op på hele fire af slagsen plus en enkelt bogey. Søren Hansen rykkede fra nummer 40 til en delt 25. plads i den samlede stilling med en samlet score på to slag over par. Landsmændene Anders Hansen og Søren Kjeldsen spillede nogle jævne runder og deler 39. pladsen.
Topduellen står mellem skotske Colin Montgomerie og Sergio Garcia fra Spanien. Begge spillere er 10 slag under par inden søndagens runde.
