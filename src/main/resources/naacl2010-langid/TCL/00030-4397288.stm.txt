
  Sion Jenkins yn cyrraedd y llys gyda'i wraig Christina 
Yn Llys yr Old Bailey mae'r rheithgor wedi tyngu llw ar ddechrau'r trydydd achos yn erbyn Siôn Jenkins. 
Mae'r cyn-ddirprwy brifathro sydd â chysylltiadau teuluol ag Aberystwyth, wedi ei gyhuddo o lofruddio ei ferch faeth Billie-Jo. 
Cafodd y ferch 13-oed ei churo i farwolaeth yng nghartref y teulu yn Hastings, sir dwyrain Sussex ym mis Chwefror 1997. 
Gwadu'r cyhuddiad y mae'r diffynnydd 48 oed sydd bellach yn byw yn Lymington, Sir Hampshire. 
Dechreuodd yr achos o ddifri ddydd Mawrth wedi diwrnod o ddadleuon cyfreithiol ddydd Llun. 
Fe gafwyd Mr Jenkins yn euog o lofruddiaeth a'i garcharu am oes yn 1998 cyn cael ei ryddhau ar fechnïaeth gan y Llys Apêl y llynedd. 
Cafodd rheithgor yr ail achos eu rhyddhau yng Ngorffennaf 2005 wedi iddyn nhw fethu â dwyn rheithfarn. 
Priododd Mr Jenkins â'i ail wraig Christina y llynedd. 
Mae ei gyn-wraig Lois a'u pedair merch yn byw yn Awstralia. 
