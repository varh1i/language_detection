Raonaithe cáiliúla Nemo a bheidh á fhéachaint le Múscraí i gcluiche ceannais Chorcaí an Domhnach beag seo ach tá fir na foirne Gaeltachta lán de mhuinín, mar a mhínigh Nollaig Ó Laoghaire do Mac Dara Mac Donncha 
An Domhnach beag seo, casfaidh peileadóirí Mhúscraí le Raonaithe Nemo agus Craobh peile Chorcaí mar dhuais do na buaiteoirí. Duine d’imreoirí aitheanta Mhúscraí is ea Nollaig Ó Laoghaire ó Chumann Chill na Martra. 
Ar ndóigh, is comhfhoireann iad Múscraí agus nuair a labhair Nollaig le Foinse i rith na seachtaine thagair sé i dtosach do na deacrachtaí a bhíonn acu ó thaobh a theacht le chéile de.
“Tá tuairim is trí fhoireann déag sa roinn ar fad, trí cinn idirmheánacha, muide, Maigh Chromtha agus Baile nÓra. Is foirne sóisearacha na cinn eile. Is roinn an-mhór atá againn agus ar ndóigh cruthaíonn sé sin fadhbanna, chomh maith le héileamh ó chlubanna na n-imreoirí féin orthu. Sé Gary McPoloand an bainisteoir agus measaimse gur oibrigh sé go cliste i mbliana. Níor tháinig an fhoireann le chéile go dtí coicís roimh ár gcéad chluiche craoibhe.” Bhí a fhios aige go mbeadh na himreoirí aclaí ar aon chuma, ó bheith ag traenáil lena gclubanna féin. 
“Thuig sé dá dtosófaí an traenáil cúig ná sé sheachtain roimh ré go mbeadh imreoirí ag teacht agus ag imeacht, ach le díreach coicís, bhí tinreamh 100% agus fios againn cé a bheadh ar fáil dúinn. Tá sé tar éis leanacht leis an bpolasaí sin ó thosaigh an Chraobhchomórtas i mbliana, chomh maith le díreach dhá oíche traenála sa tseachtain agus tá sé ag obair dúinn.”
Admhaíonn Nollaig gurb í an deacracht is mó acu ná eolas a chur ar imirt a chéile. “Cinnte, sin an dúshlán is mó - plean imeartha a chur le chéile. De bharr gur roinn atá i gceist, bheimís ag imirt in aghaidh a chéile minic go leor agus cruthaíonn sé sin beagán teannais amanta. I mbliana, tá spiorad iontach sa champa agus is iontach an deis é le aithne cheart a chur ar na himreoirí eile. Tá an rud céanna de dhíth ar pheileadóirí gach aon áit- cluichí a bhuachaint agus taitneamh a bhaint as an bpeil.” 
Tá foirne níos mó agus níos aitheanta ná iad cloíte ag Múscraí i mbliana rud a thabharfaifh dóchas dóibh.
“D’imir muid Seandún an chéad lá. Is foireann chathrach iadsan agus níos mó cáil bainte amach acu i gcúrsaí iomána. Bhíodar níos fearr ná mar a shíleamar a bheadh agus is ar éigean a thángamar tríd le cúilín amháin. Bhí Ioma Cille romhainn ansin agus chuireadar siúd Cairbre, curaidh na bliana seo caite, as an iomaíocht. Trí chúilín a bhí le spáráil againn orthusan.”
Is i ndiaidh an chéad chluiche eile a thuig Nollaig go bhféadfaidís cluiche ceannais a bhaint amach.
“Bhí tréimhse fada ann gan aon chluiche agus is mór an ‘dose’ é! Gleann Bearacháin a bhí linn sa cheathrú babhta agus ar ndóigh, b’in an cluiche mór. Bhuamar le cúilín agus thosaigh mise ag smaoineamh ar chraobh chontae ina dhiaidh sin mar go raibh freasúra fíor-mhaith curtha dínn againn. 
Bhí an t-ádh leo a theacht slán sa chluiche ceathrú ceannais mar a bhfuair siad cúl cinniúnach sna nóiméidí déanacha deireanacha.
“Bhí Cloch na Caoilte linn sa mbabhta ceathrú ceannais. Nuair a cheap mise go séidfí an fheadóg agus muid trí chúilín chun deiridh, d’éirigh linn cúl a aimsiú. Ba leor sin ach lean an imirt, thit an chic amach i lámha ionadaí agus chuir sé thar an trasnán í! Is ar éigean gur chreid éinne i ndiaidh an chluiche go raibh sé buaite againn, ach nuair a ghlacamar leis, bhí tuairim againn go raibh cúrsaí ag dul go maith do Mhúscraí i mbliana. Bhí na Dúchannaigh linn Dé Domhnaigh seo caite agus níor imir muid ró-iontach- ba cheart é bheith buaite againn le níos mó. Is ar éigean atáimid ag teacht tríd na gcluichí mar sin.”
Cheapfadh éinne go bhfuil a ndóthain déanta acu ach tá dúshlán amháin eile rompu b’fhéidir an dúshlán is mó ag aon fhoireann club i gCorcaigh- Raonaithe Nemo i gcluiche ceannais.
Is foireann mhuiníneach chumasach iad Nemo agus cúis mhaith acu. Ach i bhfianaise ghaiscí na bliana seo níl aon chúis go mbeadh easpa misnigh ag cur as do bhuachaillí Mhúscraí ach an oiread,
“Is foireann den gcéad scoth Raonaithe Nemo. Cuirtear ina leith go bhfuil siad an-chinnte díobh féin ach ní ghlacaimse leis an tuairim sin. Déanann siad rudaí an tslí ar chóir iad a dhéanamh agus beidh siad muiníneach as a gcuid tallainne féin, gan a bheith bogásach. Tá fhios againne go bhfuil foireann mhaith againn chomh maith agus tá misneach sa champa. Má chuirimid an imirt le chéile, beidh deis mhaith againn.” 
Tá ardmheas ag Nollaig ar chumas a chomrádaithe ar an bhfoireann. 
Léigh an scéal seo ina iomláine i Foinse
