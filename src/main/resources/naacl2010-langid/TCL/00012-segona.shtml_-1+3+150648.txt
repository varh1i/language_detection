
R.GALLEGO. Palma.
El Govern va assegurar que els doblers que es recaptassin amb l'autotaxa servirien per pal·liar el dèficit sanitari, però aquesta vinculació no està prevista en el projecte de llei de mesures tributàries i administratives.
En aquest sentit, el conseller d'Economia, Lluis Ramis d'Ayreflor, va aclarir que el nou impost no tindrà un caràcter finalista. Per tant, la recaptació que se'n derivi -que fregaria, en un principi, els 12 milions d'euros- es podrà gastar en allò que l'Executiu consideri convenient. De totes maneres, el compromís del Govern continua sent destinar la recaptació a finançar despeses sanitàries.
En un principi, des del Consolat s'havia transmès la idea que l'«autotaxa» naixia com a tribut «finalista». Però l'article 6 de l'esmentada Llei de mesures tributàries (també anomenada Llei d'acompanyament dels pressuposts) només estableix que l'objecte de l'impost serà «gravar la capacitat de pagament que es palesa a l'hora d'utilitzar un vehicle de lloguer sense conductor com també afavorir conductes que preservin el medi ambient».
D'altra banda, tant Ramis d'Ayreflor com altres membres de l'Executiu autonòmic continuen aquests dies amb la ronda de contactes amb diferents sectors empresarials per intentar consensuar l'«autotaxa». El titular d'Economia intenta convèncer les companyies de cotxes de lloguer de les «virtuts» de la iniciativa. Mentrestant, el conseller de Turisme, Joan Flaquer, prepara una sèrie de contactes amb touroperadors i agències de viatge d'Alemanya i Anglaterra.
El suport inicial que va rebre l'impost dels «rent a cars» per part de l'Associació d'Empreses Balears de Lloguer de Vehicles (Aevab) va ser de rebuig al final de la setmana passada. També s'ha oposat a la mesura el president de Foment de Turisme, Miquel Vicens. D'altra banda, distints mitjans de comunicació europeus, sobretot els més sensacionalistes, ja han començat a defenestrar l'impost abans que entri en vigor.
