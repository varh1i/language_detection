
Libby wordt beschuldigd van drie aan elkaar gerelateerde misdrijven: het afleggen van valse verklaringen, liegen onder ede en het tegenwerken van het onderzoek. Hij kan dertig jaar gevangenisstraf krijgen.
Zijn advocaat, Joseph Tate, gaf in een verklaring de richting van de verdediging aan: de heer Libby heeft zich vergist, in goed vertrouwen. Tate: ‘Iemands herinnering is niet altijd gelijk aan die van een ander, in het bijzonder niet als gevraagd wordt te getuigen maanden nadat de gebeurtenis heeft plaatsgevonden. Dit is vooral het geval in het koortsachtige verloop van onderwerpen en gebeurtenissen in drukke tijden voor onze regering.’
Volgens andere juristen zal het moeilijk zijn voor Libby tegenover een jury overtuigend te maken dat hij misschien niet de waarheid sprak, maar dat hij zich daarvan niet bewust was. Stephen Saltzburg, hoogleraar aan de George Washington Universiteit: ‘Je kunt niet gesprekken verzinnen die niet zijn gevoerd, en vervolgens verwachten dat je niet wordt aangeklaagd.’
De bewijsvoering van aanklager Fitzgerald berust vooral op getuigenissen die hij heeft afgedwongen van journalisten. Dat is nieuw in de Amerikaanse rechtspraktijk. Doorgaans wordt journalisten het recht van bronbescherming toegestaan. Fitzgerald zei vrijdag dat hij er niet op uit is een eind te maken aan dit gebruik, maar dat omstandigheden soms dwingen.
Libby heeft onder ede verklaard dat hij over de kern van het onderzoek, de identiteit van een geheim agente, voor het eerst van journalisten hoorde. Volgens Libby, zo blijkt uit de aanklacht, vroeg NBC-verslaggever Tim Russert hem: ‘Wist jij dat ambassadeur Wilsons vrouw voor de CIA werkt? En ik zei nee, ik weet dat niet.’
Van Russert heeft Fitzgerald de onder ede afgelegde verklaring dat hij weliswaar in juli 2003 met Libby een ontmoeting had, maar dat over de CIA-agente met geen woord is gesproken. Fitzgerald noemt in zijn aanklacht drie eerdere momenten, uit juni 2003, waarop Libby over de geheim agente heeft gesproken met CIA-functionarissen, het ministerie van Buitenlandse Zaken en met zijn baas, vice-president Cheney.
Het onderzoek van de aanklager draaide om een lek in het Witte Huis over de beschermde identiteit van een CIA-agente. Zij is getrouwd met een scherp criticus van het Irak-beleid. Onder omstandigheden is openbaarmaking van de identiteit van geheim agenten een misdrijf.
Aanklager Fitzgerald kwam vrijdag niet met een aanklacht op dit punt, kennelijk bij gebrek aan bewijs. Libby wordt niet vervolgd omdat hij het lek zou zijn, maar omdat hij tegenover justitie heeft gelogen. 
‘Is dit alles?’, schreef daarop zaterdag de conservatieve columnist John Podhoretz: ‘Geen woord in de aanklacht over de kern van de zaak.’
