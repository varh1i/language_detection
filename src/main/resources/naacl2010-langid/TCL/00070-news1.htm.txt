
Dahil sa pagiging ‘paranoid’ at pagkakalat ng maling mga balita, hinikayat kahapon ng Malaca-ñang ang media na huwag nang interbyuhin ang mga taga-opposition.
Partikular na ikinasisikip ng kalooban ng palasyo ay ang pagkakalat umano ng oposisyon na magdedeklara ng ‘state of emergency o martial law’ si Pangulong Gloria Arroyo.
Ayon kay Press Secretary Ignacio Bunye, maliwanag na mga "agents of paranoia" ang mga political detractors ni Arroyo kung kaya kung sila aniya ang tatanungin ay mas makakabuti na huwag nang isulat ang mga ito sa dyaryo at huwag na ring bigyan ng airtime sa telebisyon at radyo.
"The political detractors of the President have become agents of paranoia. Let us not waste television and radio airtime and newspaper space on their phantom fears," ani Bunye.
Dumistansiya na kahapon ang Malacañang sa inihandang draft ni Justice Secretary Raul Gonzalez na naglalayong magpataw kay Pangulong Arroyo ng standby national economic emergency.
Sinabi ni Bunye na dahil walang iniutos si Arroyo kay Gonzalez hinggil sa paglikha ng nasabing draft ay masasabi nila na ‘for private consumption’ lamang ito ng Justice chief at hindi ito mapapakinabangan ng Malacañang.
Ipinaliwanag naman ni Gonzalez na ang lumalalang problema sa langis ang siyang nagbunsod sa kanya upang gawin ang draft para sa posibleng pag-takeover ng gobyerno sa mga pangunahing industriya sa bansa.
Samantala, maging ang mga kaalyado ni Pangulong Arroyo ay pumalag sa nabunyag na draft para sa deklarasyon ng state of national emergency.
Ayon kay House Deputy majority leader Antonio Cerilles, kailangan umanong maipaliwanag agad ng Malacañang ang naturang draft na inamin mismo ni Gonzalez.
Sinabi rin ni Opposition Rep. Florencio "Bem" Noel na malaki ang posibilidad na malalagasan si Arroyo ng kanyang kakampi kapag itinuloy ang emergency power nito.
Naniniwala naman ang Makati Business Club sa pangunguna ni Guillermo ‘Bill’ Luz na hindi natataon, bagkus nagdudulot ng takot sa publiko at mga negosyante ang binabalak na pagdedeklara ng state of national emergency.
Kaugnay nito, sinabi ni Lipa Archbishop Ramon Arguelles, dating militar, na direktang sinabi sa kanya ng malalapit sa kanyang sundalo na wala silang interes at hindi susuportahan ang anumang plano para sa pagdedeklara ng emergency power o martial law.
Kaugnay nito, kumalat kahapon sa mga text messages ang umano’y pagbuo ng ‘arrest team’ ni NBI Director Reynaldo Wycoco para sa pag-aresto sa mga kalaban ni Pangulong Arroyo oras na ipatupad na ang emergency power.
Ayon sa impormasyon, may planong ginagawa si Wycoco na kasalukuyang nasa Estados Unidos, para hulihin umano sina Opposition Congressman Francis Escudero, Noy Aquino, Sen. Panfilo Lacson, dating BIR commissioner Liwayway Chato, Atty. Homobono Adaza, Boy Saycon, Guillermo Luz at ilang opisyal ng AFP na aktibo at retired, iba pang mga personahe na kumakalaban sa Arroyo administration.
