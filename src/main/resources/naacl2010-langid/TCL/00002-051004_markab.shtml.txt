Labadii markab ee ku afduubnaa xeebaha Soomaaliya, ayaa maanta soo gaaray dekedda Ceel Macaan ee duleedka magaalada Muqdisho.
Maraakiibta, ayaa la sheegay in ay 11-kii duhurnimo saacadda Africada bari ay ku soo xirteen dekedaasi, sida uu BBC-da u xaqiijiyay Xaaji Maxamuud Cumar Cadaan oo ka mid ah maamulka shirkadda Banaadir, iyadoo isla markaana weriyaha BBC-da Farxiya Cali Qaajo oo dekedda ku sugnayd ay aragtay maraakiibta oo xeebta taagan.
Dadkii saarnaa Markabka, ayaa xaaladooda ay u muuqatay mid dhexdhexaad ah, iyadoo kabtanka markabka Museldara Muhalingam uu sheegay in xaaladooda haatan wanaagsan tahay, isla markaana ka sheekeeyay sida loo qabsaday markabka WFP.
Dr Cismaan Dufle, oo ka mid ahaa dhakhaatiir booqatay shaqaalaha markabka si ay caafimaadkooda u eegaan, ayaa sheegay in baaritaankii ay arkeen iyagoo guud ahaan fiican, hadana in pressure-kooda ama dhiigoodu kacsanaa maadaama stressku ku badnaan iyo hurdo la'aan ay keentay stress-kii.
Wuxuu dhakhtarku intaasi ku daray in ay u qoreen dawooyinka oo isla maanta inta ay joogaan loo keenayay.
Markabka WFP, ayaa in ka badan muddo sadex bilood ah ay dablay hubaysan ku haysteen xeebaha Soomaaliya, iyadoo markabka labaad oo mid gacansi ahaa ay dablaydu qafaalatay mar ay dhexdhexaadin u yimaadeen Ceelmacaan si ay markabka u wareejiyaan lagu guuldaraystay, waxaana ay sheegeen in sidii loola dhaqmay markii ay ka caroodeen ay aargudasho u qabsadeen markabka ganacsi.
