
Lahkuv telejuht Ilmar Raag ei ole mingi erand, küll aga täiendas ta telejuhtide tavalist hala raha vähesusest ka millegi tavatuga. Raag tegi avapaugu Ainar Ruussaare telejuhiks saamise valimiskampaanias. Näib, nagu oleks tema jutt, et uus telejuht võiks olla Ruussaar, teie omavaheline teadlik mäng. 
Me olime sellisest võimalusest Raagiga enne rääkinud ning see oli kindlasti teadlik samm, et ta minu nime välja ütles. 
Teadlik oli see eelkõige põhjusel, et eelmisel aastal viisin läbi põhimõttelise struktuurireformi, muutes ETV programmi juhtimist küllaltki kardinaalselt. Selle reformi vilju võime aga maitsta järgmise aasta teisest poolest. Alles siis saame aru, kas talitasin õigesti või mitte. 
(Minu küsimuse peale seletab ta ka veidi pikemalt, mis oli «struktuurireform». Lihtsustades: rahakoti ligi pääses rohkem otsustajaid, kuid otsustajad peavad ka oma programmilõigu eest rohkem vastutama. Kuid need jutud oleks vist mõne teise intervjuu teema. – E. T.) 
Oma kirjutistes Raag sõimleb valitult ja valimatultki poliitikute ja võimuga. Ühtlasi lükkab esile Ruussaare, et tema on minu mees. Nii saadab ta Ruussaare justkui poliitilisele tapalavale, unustades, kes otsustavad uue telejuhi nimetamise. Meenutaks, et otsustavad ikkagi needsamad poliitikud, keda Raag sõimab. 
Jaa, uue telejuhi nimetamise otsustavad poliitikud. 
Mistõttu võib Raagi räige valimiskampaania ette ära lõigata Ruussaare võimalused. 
Seda võib nii võtta, aga ei pruugi. Pigem näen Raagi sõnumit sellisena, et ta on võidelnud ja see võitlus väsitas. Ning nüüd lahkudes tahab ta näha enda asemel poliitikutest sõltumatut energilist juhti, kes on olemasoleva eelarve piires ETV programmiga Raagi arvates saavutanud nii palju kui võimalik. 
Tegelikult ongi ETV vaadatavus, – ja miks ma peaksin seda häbenema –, vähehaaval kasvanud. 
Aeg-ajalt armastavad ETV juhid küll rõhutada, kuidas vaadatavus ei ole tähtsuselt number üks, sest täitmist vajavad muud õilsad eesmärgid. 
Paraku on tõesti väga palju õilsaid eesmärke täita, ja neid peabki täitma. Ehkki mina pigem kuulutaksin rohkem sõnumit, et vaadatavus on väga oluline. Olla võimalikult vaadatav telekanal ongi meie üks avalik-õiguslikke missioone. 
Me ei saa olla marginaalsed. Kuid kindlasti ei kasva me vaadatavuselt ka esimeseks. Seda juba põhjusel, et seadus ei luba meil teha sellist programmi, et kasvada esimeseks. 
Postimehes ilmus ringhäälingunõukogu esimehe Andres Jõesaare arvamus väga hea pealkirja all «ETV: finišeerib Raag. Valmis panna ?» Kas Ruussaar on end valmis pannud? Kuigi emotsionaalselt ei ole vist kõige lihtsam seis. Kas või seetõttu, et lahkuv telejuht sellist kampaaniat tegema hakkas. 
Emotsionaalselt on tõesti äärmiselt raske seis. Ma ei ole avaldust esitanud. Ma ei ole kandideerimiseks vajalikku esseed kirjutanud. 
Esseed kirjutada oleks lihtne, sest mul on väga selge nägemus ETV programmi ja ETV kui organisatsiooni arengust. 
Selles osas on mul kujunenud väga selged seisukohad, sest olen koos rahandusjuhi ja Juhan Paadamiga tegelikult olnud otseselt ETV kui organisatsiooni juhtimise juures ajal, kui Raag viibis välismaal. Välismaal aga on ta viimasel aastal päris palju viibinud. 
Esseed kirjutada on lihtne, aga avaldust kirjutada 
On ju veel lihtsam. 
On palju raskem. (Rõkkav naer. – E. T.) Ma ei ole seda teinud, kuid mul on ju ka veel aega. (Konkurss lõpeb 31. oktoobril – E. T.). 
Vaatan teid ja mulle tundub, et sisimas olete juba otsustanud kandideerida. 
(Rõkkav naer. – E. T.) Mulle on jäetud päris vähe valikuid. On ju näiteks mõistetav, kuidas täna ETVs töötavad inimesed 
Vahivad iga päev otsa, et mida teed, Ruussaar? 
Jah, nad vaatavad otsa ja ütlevad, et mine karudega võitlema. 
Juhul kui ETV-le satub väljast nõrk juht No võib ju juhtuda nii, et konkursi võitnud väliselt tugev nimi osutub sisulises töös nõrgaks juhiks. Kui nii juhtub, on mul oma töötajatele väga raske otsa vaadata, sest siis ütlevad nad kohe, miks sa araks lõid. 
See teeb ühtpidi otsustamise kergeks, kuid teistpidi veelgi keerulisemaks. Mis siin salata, natuke on nagu tankisti tunne. Kuid sisimas olen jõudnud järeldusele, et ma ei karda. See järeldus on aga suur samm lähemale järgmisele otsusele. 
Olen mõelnud ka nii, et tegelikult, Ruussaar, on sul kaks valikut. Kui sa ei kandideeri, oleks valik minna ajakirjanikuna tagasi ekraanile, ja ainult. Ning paremal juhul oled sa tulevikus Mati Talviku hale vari. Sest Mati Talviku suuruseni ei küüni sa niikuinii. 
Teine võimalus on kandideerida telejuhiks. Kuigi endale ja emotsionaalselt meeldiks Mati Talviku võimalus palju rohkem. >
 
