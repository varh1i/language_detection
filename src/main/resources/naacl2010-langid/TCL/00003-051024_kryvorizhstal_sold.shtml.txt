Український уряд вдруге продав найбільший металургійний комбінат Криворіжсталь міжнародній компанії Mittal. 
Найбільший у світі виробник сталі - Mittal Steel - на аукціоні в Києві придбала 93% акцій Криворіжсталі за 4,8 млрд доларів.
Продаж Криворіжсталі вважають важливим випробуванням довіри закордонних інвесторів. 
Стартова ціна комбінату була приблизно 2 млрд доларів, що понад удвічі більше, ніж ціна, яку заплатили попередні власники Криворіжсталі.
"Прозорий конкурс"
У торгах у Києві брали участь три компанії - Mittal Steel, київський консорціум "Індустріальна група" та дніпропетровська компанія "Смарт-груп". 
Основна боротьба на акціоні відбувалася між "Індустріальною групою" і Mittal Steel. 
Торги транслювалися в прямому ефірі на УТ-1 і 5-му каналі. На торгах були присутні президент Ющенко, прем'єр-міністр Єхануров, а також екс-прем'єр-міністр Тимошенко. 
Юрій Єхануров: "Ми все зробимо для того, щоб інвестори світу відчули, що в Україні змінилася ситуація, змінився клімат і є чітка влада, яка продемонструвала, що вона здатна, не дивлячись на всі негаразди, прозорі конкурси." 
Юлія Тимошенко про конкурс: "Сьогодні вирішувалося питання чи залишиться Криворіжсталь у руках Пінчука, донецьких, всіх олігархів, які у Кучми це викупили за 800 тис. доларів, або перейде у руки цивілізованих бізнесменів за справжню ціну 5 млрд доларів, яка в 6 разів більша, ніж те, що заплатив Пінчук - зять президента та оточення Кучми. Я отримала сьогодні справжню насолоду від того як можна красиво, чесно зробити те, що 14 років робилося брудно." 
Продаж найбільшого українського металургійного підприємства багато західних оглядачів назвали найбільш прозорою приватизацією в історії пострадянської України. 
Однак багато хто з них запитує про майбутнє металургійного виробництва в Україні, що є центральним для української економіки? 
Економічний оглядач Бі-Бі-Сі Родні Сміт:
Сталь лежить в основі майже всіх галузей промисловості, однак процес перетворення заліза у сталь є дуже коштовним. Саме це - таємниця привабливості "Криворіжсталі" для "Міттал Груп". 
Україна має дешеві робочу силу та енергію, які вона купує в Росії, а також поклади залізних руд. 
В результаті, Україна є одним з найбільш дешевих виробників сталі у світі. 
Зі свого боку, "Міттал Груп" - - найбільший у світі виробник сталі. 
Компанія виробляє від 65 до 70 млн тонн сталі щороку, Криворіжсталь - приблизно 7 млн тонн. 
Компанією "Міттал Груп" майже повністю володіє британець індійського походження Лакшмі Міттал. 
Він має репутацію бізнесмена, здатного відновити підприємства, які перебувають в занепаді. 
Сам аукціон з продажу Криворіжсталі можна назвати прикладом прозорості. 
Українська сторона включила до умов конкурсу вимогу, згідно з якою переможець аукціону має витратити 2,4 млрд доларів на модернізацію підприємства. А Криворіжсталі це конче потрібно. 
Криворіжсталь, що виробляє 25% української сталі, - це не просто прибуткове підприємство, розгалужені підрозділи якого надають роботу 56 тисячам людей. Це - символ промислової спадщини України, створення якої почалося ще в перші роки існування Радянського Союзу. 
Труби і промислові корпуси, що належать Криворіжсталі, домінують в регіоні, а повітря забруднене настільки, що це можна фізично відчути. 
Міттал Стіл
Переможець аукціону з продажу Криворіжсталі запевняє, що проблем з розрахунками за підприємство не буде, а, щоб завершити транзакцію, вистачить 36 днів. 
Головний фінансовий директор компанії "Міттал Стіл" Адітья Міттал спростував чутки про те, що компанія буцімто має намір заставити акції Криворіжсталі за можливість взяти кредит. 
Міттал Стіл називає себе найглобальнішою компанією на ринку сталі у світі. 
Свої прибутки 2004-го року Міттал Стіл оцінила в 22 млрд доларів. Міттал Стіл має заводи в 14-ти країнах світу і 175 тисяч працівників. 
Власником компанії Міттал Стіл є британець індійського походження Лакшмі Міттал. 
