
Sa kauna-unahang pagkakataon ay personal na ‘winakwak’ kahapon ni Pangulong Gloria Macapagal-Arroyo ang buong liderato ng Senado sa pagsasabi na ang pagdinig dito ay nakasentro upang agawan siya ng kapangyarihan bilang Pangulo ng bansa.
Samantala, lalong kinuyog kahapon ng Malacanang si Senate President Fraklin Drilon nang hamunin ito ni Press Secretary Ignacio Bunye na magsabi ng totoo hinggil sa kanilang pagpupulong noong Hulyo kung saan ang Senate President ang umano'y nagmungkahi na "I'm sorry speech" ni Arroyo dahil wala umanong nilabag na batas ang huli kung ang pagbabatayan ay ang Hello Gaci tape.
Binansagan ni Bunye si Drilon na 'matermind' o utak ng tangkang pagpapabagsak kay Arroyo.
Ani Bunye, may mga testigo siya tulad nina retired Justice Jose Vitug, dating DTI Secretary Juan Santos, at Presidential Legal Counsel Merceditas Gutierrez na makakapagpatunay na sinabi ni Drilon sa isang pagpupulong sa bahay nito (Drilon) noong Hulyo na walang ginawang illegal si Arroyo kaya walang basehan upang ma-impeach ito.
Kaya ganoon na lamang umano ang pagtataka niya nang biglang bumalimbing si Drilon at ngayon ay manguna pa sa tangkang 'power grab".
Bilang reaksyon, kinastigo ni Drilon si Bunye dahil sa naging paratang nito na ang senador ang nag-set-up kay Pangulong Arroyo upang umamin na siya ang babae sa Hello Garci tape at humingi ng sorry sa taumbayan noong Hunyo 27.
"I pitty Press Secretary Toting Bunye for now having to resort to intellectual dishonesty in the performance of his job as the chief propagandist of President Gloria Macapagal-Arroyo," buwelta ni Drilon sa paratang ng kalihim.
Aniya, malinaw na ang mga banat ng Press Secretary ay bahagi ng demolisyon laban sa kanya matapos na ituloy ang imbestigasyon ng Senate committee of the whole sa overpriced North Rail project sa kabila ng pakiusap ng Malacanang na ipagpaliban muna ito.
Itinanggi din ni Drilon ang paratang ni Bunye na nagkakaroon ng 'de facto impeachment proceedings' sa Senado dahil sa pag-iimbestiga sa North Rail project at sa wiretapping controversy kung saan lumabas si Brig. Gen. Francisco Gudani at inamin ang pandaraya ng administrasyon noong Mayo 2004 presidential elections.
Hinggil naman sa bintang na set-up ang pag-amin kay sa kumalat na wiretapped conversation nila ni Garcillano, ipinaliwanag nito na hindi lamang siya ang nagbigay ng ganitong payo.
