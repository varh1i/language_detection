
  Rhai o 'r bobl gystadlodd yn Marathon Eryri yn 2004 
Wnaeth y tywydd garw ddim effeithio ar y cannoedd o redwyr wnaeth gymryd rhan ddydd Sul ym Marathon Eryri. 
Dennis Walmsley o Burton-on-the-Water enillodd y ras a hynny am y pedwerydd gwaith wrth groesi'r llinell mewn dwy awr, 46 munud a 50 eiliad. 
Ond roedd 'na siom i un rhedwr a groesodd y llinell o flaen Mr Walmsley am iddo gael ei ddi-arddel ar ôl cymryd y tro anghywir ym mhentref Llanberis. 
Dyma'r 23ain tro i'r marathon, sy'n cael ei disgrifio fel y ras anodda yn Ewrop, gael ei chynnal. 
Roedd 1,400 yn rhedeg, y nifer mwya erioed gyda dros yr hanner yn gwneud y marathon am y tro cyntaf. 
Yr Ymddiriedolaeth Genedlaethol ydi trefnwyr y ras oedd yn cychwyn yn Nant Peris am 0930 fore Sul. 
Mae Mr Walmsley wedi cystadlu bedair gwaith o'r blaen yn y marathon, ac wedi bod yn llwyddiannus bob tro, yn 1999, 2001 a 2004. 
Hoff farathon 
"Dwi wedi dod i adnabod y cwrs erbyn rwan ac wedi ennill mewn ffyrdd gwahanol bob tro," meddai. 
"Eleni roeddwn i'n gwybod bod 'na redwr o'm blaen ond hefyd yn gwybod bod rhaid cadw'ch rhythm. 
Dywedodd mai dydd Gwener y dychwelodd o wyliau yn Croatia ac nad oedd yn gallu gwrthod teithio i gymryd rhan yn y marathon. 
"Un o'r rhesymau dwi'n mwynhau'r marathon yma ydi'r golygfeydd arbennig o amgylch y cwrs. 
"Fe wellodd y tywydd wrth i'r ras fynd yn ei flaen ond roedd hi'n wyntog iawn. 
"Fe fyddai'n ôl eto, dyma fy hoff farathon." 
John Allen ddaeth yn ail ac fe ddaeth Kevin Lilley o Heathersgate yn drydydd. 
Ond Paul Harper o Gasnewydd oedd y cyntaf i gwblhau'r ras. 
Bu'n rhaid iddo golli'r wobr ar ôl iddo gymryd y tro anghywir llai na milltir cyn diwedd y 26 milltir. 
Addawodd y byddai'n dychwelyd ac yn sicrhau ei fod yn mynd ar hyd y ffordd gywir y tro nesaf. 
Y ddynes gyntaf i groesi'r llinell derfyn oedd Elizabeth Hawker o Essex mewn tair awr 20 munud a 49 eiliad. 
Yn ail yr oedd Yvonne Wyke o Wigan ac yn drydydd daeth Maggie Hughes. 
Golygfeydd 
Fe aeth y wobr ar gyfer y tîm i Redwyr Eryri wrth i dri aelod, Rhys ab Elwyn, Arwel Lewis a Chris Thorne gwblhau'r ras mewn amser ar y cyd o naw awr un munud a 45 eiliad. 
Mr ab Elwyn oedd y person lleol cyntaf i gwblhau'r ras mewn dwy awr 55 munud a 58 eiliad. 
Mae'r cwrs yn dilyn cylch o amgylch troed Yr Wyddfa ac yn ôl darllenwyr y cylchgrawn Runners' World hon oedd ras gorau Prydain yn 2004. 
"Mae'n ymddangos fod mwy o bobl yn trïo'r ras am y tro cyntaf eleni nag erioed," meddai Heledd Jones o'r Ymddiriedolaeth Genedlaethol. 
Mae'r arian sy'n cael ei godi yn mynd tuag at Apêl yr Wyddfa. 
"Mae'r ras un cael ei threfnu'n fwriadol ar y ffyrdd er mwyn lleihau'r pwysau ar y llwybrau yn Eryri," meddai Elfyn Jones, trefnydd y marathon. 
"Gyda golygfa arbennig ar hyd y ffordd mae'n annog y rhedwyr ymlaen." 
Mae pump o bobl wedi cystadlu ymhob marathon ers yr un cyntaf un gan gynnwys un Cymro, Iorwerth Roberts o Gonwy, a fu'n edrych ymlaen at ei 23ain ras. 
"Mae o'n lleol ac yn gyfleus - does dim angen llawer o deithio" meddai Mr Roberts sy'n aelod o dîm Rhedwyr Eryri. 
Mae rhedwyr yn teithio i Gymru o'r Iseldiroedd, Gwlad Belg, yr Unol Daleithiau ac Awstralia ac roedd o leia' wyth o bobl dros 70 oed yn cymryd rhan. 
Roedd tîm o Gaerdydd hefyd yn rhedeg er mwyn codi arian dros elusen ap-êl, elusen newydd sy'n ceisio gwella bywyd i fachgen 4 oed sydd â phroblemau iechyd difrifol. 
