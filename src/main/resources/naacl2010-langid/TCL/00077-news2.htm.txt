
Nakahandang magpaaresto ang mga miyembro ng oposisyon kung idedeklara ni Pangulong Gloria Arroyo ang martial law sa bansa.
Ito ang matapang na pahayag nina Senate minority leader Aquilino Pimentel Jr., Sens. Alfredo Lim at Jinggoy Estrada matapos kumalat ang balitang may nakahanda ng listahan ang pamahalaan sa mga taong aarestuhin kapag idineklara ang batas militar sa bansa.
"Who cares, I don’t," maikling sagot ni Pimentel hinggil sa binabalak na pag-aresto sa kanya.
"If martial law is declared, I’m willing to be the first person to be arrested!" matapang na pahayag naman ng tinaguriang Dirty Harry ng Maynila na si Lim.
Bagama’t hindi naman naniniwala si Estrada kung idedeklara ang martial law sa bansa, ipinahayag naman nito na hindi rin siya natatakot kung makasama siya sa unang aarestuhin ng pamahalaan.
Ani Estrada, hindi umano sila natatakot sa pagbabanta ng pamahalaan matapos na ipakita ni Justice Secretary Raul Gonzalez ang draft ng proklamasyon sa national emergency kundi naaawa sila sa taumbayan dahil sila ang natatakot sa ginagawa ng pamahalaan.
