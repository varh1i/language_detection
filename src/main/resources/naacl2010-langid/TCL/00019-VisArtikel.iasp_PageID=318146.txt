En ABBA-ringetone signalerer, at du er homo. Det gør pophittet 'I am what I am' også. Fra torsdag eftermiddag kan danske homoseksuelle mobilbrugere skifte til det nye Gaymobile - en mobiltjeneste på nettet designet specielt til homoer.
- Homoer må alt for ofte nøjes med heteroprodukter, siger firmaets administrerende direktør Thomas Bilgram og nævner baggrundsbilleder og ringetoner som eksempler på typiske homoprodukter til mobilen.
- Det er sjældent, heteroer lige rammer vores smag, når de præsenterer et udbud af billeder og lyde, siger direktøren, der selv har haft Somewhere over the Rainbow med Judy Garland liggende som ringetone.
Det er det danske mobilselskab CBB Mobil, der leverer taletid til de homoseksuelle. En fjerdedel af Gaymobiles overskud går ifølge Thomas Bilgram til homovenlige formål.
