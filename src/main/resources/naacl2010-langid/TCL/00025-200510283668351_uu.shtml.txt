
Varapresidentti Dick Cheneyn läheinen avustaja Lewis Libby on saanut syytteet CIA-vuotojupakassa. 
Yhdysvaltain varapresidentin henkilöstöpäällikkö Lewis Libby sai perjantaina syytteen väärän valan antamisesta, väärien lausuntojen antamisesta ja oikeuden työn hankaloittamisesta CIA-vuotoa koskevassa jutussa.
Libbya voi odottaa jopa 30 vuoden vankilatuomio ja 1,25 miljoonan dollarin (1,04 miljoonan) sakko, mikäli hänet todetaan syylliseksi. Asiasta päätti suuri valamiehistö, jonka pohdinnan takaraja oli asetettu perjantai-iltaan.
Libby erosi välittömästi virasta kuultuaan syytteistä.
Bushin neuvonantaja Rowe tarkkailtavana
Jutussa ei ainakaan toistaiseksi nostettu muita syytteitä. Tuomioistuinlähteiden mukaan erikoissyyttäjä Patrick Fitzgerald teki kuitenkin selväksi, että myös juttuun yhdistetty presidentti George W. Bushin johtava poliittinen neuvonantaja Karl Rove pysyy tarkkailun alla jutun edetessä.
CIA-vuotoa koskevat tutkimukset aloitettiin pari vuotta sitten sen selvittämiseksi, kuka vuoti keskustiedustelupalvelu CIA:n salaisen agentin Valerie Plamen nimen toimittajille vuonna 2003 sen jälkeen, kun Plamen aviomies oli arvostellut Yhdysvaltain hallituksen päätöstä hyökätä Irakiin. 
Salaisen agentin henkilöyden paljastaminen on liittovaltion lain mukaan rikos. 
Bush ahtaalla
Kahden vuoden aikana tutkinta on kuitenkin laajentunut koskemaan sitä, ovatko Valkoisen talon avustajat antaneet vääristeltyjä lausuntoja tai pyrkineet hankaloittamaan tutkintaa.
Valerie Plamen aviomies, diplomaatti Joseph Wilson ja monet tarkkailijat ovat arvelleet Plamen nimen vuotamisen olleen kosto siitä, että hänen miehensä kritisoi Bushin hallinnon toimia.
Niin sanotusta Plamegate-jutusta on muodostunut Bushin hallinnolle sen suurin ja kiusallisin vastoinkäyminen tähän mennessä. Tapaus on nostanut esille Valkoisen talon paikoin hyvin aggressiivisina pidetyt keinot hiljentää Irakin sodan vastustajia.
Libbyn aikailematonta eroilmoitusta pidettiin pyrkimyksenä rajoittaa tapauksesta koituvia poliittisia haittoja, jotka horjuttavat jo nyt pahasti Bushin hallintoa.
