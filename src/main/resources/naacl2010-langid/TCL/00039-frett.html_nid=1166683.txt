
NBA-meistaralið San Antonio Spurs byrjaði keppnistímabilið í gær með sigri gegn Denver Nuggets 102:91, en samkvæmt hefðinni var verðlaunaafhending fyrir leikinn þar sem meistaraliðið var hyllt á heimavelli sínum. Spurs hefur þrívegis sigrað í NBA-deildinni á síðustu sjö árum en í gær var kastljósinu beint að nýjum leikmönnum í liði Spurs, Michael Finley sem kom frá Dallas Mavericks og Nick Van Exel. Finley lék vel í sínum fyrsta leik og skoraði 16 stig og misnotaði aðeins þrjú skot í leiknum.
New Orleans Hornets kom verulega á óvart á "nýja" heimavelli liðsins í Oklahoma en Hornets malaði Sacramento Kings, 93:67. 
Dallas var um tíma 17 stigum undir gegn Phoenix en Dallas sigraði samt sem áður, 111:108, í leik sem var tvíframlengdur. Milwaukee lagði Philadelphia að velli, 117:108, í leik sem var einnig framlengdur.
