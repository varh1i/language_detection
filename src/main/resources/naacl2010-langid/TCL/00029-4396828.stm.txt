
  Plediodd Geoffrey Jones yn euog i gyfres o gyhuddiadau 
Mae dyn wedi ei garcharu am oes wedi iddo bledio'n euog i gyfres o gyhuddiadau mewn cysylltiad ag ymosodiad ar ddynes yn ei chartref. 
Clywodd Llys y Goron yr Wyddgrug i Geoffrey Jones, 45 oed o Wigan, wthio ei ffordd i mewn i gartre mam ifanc ym Methesda cyn ei threisio a cheisio ei thagu. 
Dau ddiwrnod yn ddiweddarach gwisgodd fel lonciwr ac ymosod yn rhywiol ar ferch ysgol yn Sir y Fflint. 
Plediodd yn euog i gyhuddiad o fwrgleriaeth adeg yr ymosodiad yng Ngwynedd ond gwadodd iddo geisio llofruddio'r ddynes. 
Dywedodd y Barnwr John Rogers QC y dylai ddisgwyl treulio cyfnod hir yn y carchar a phan fyddai'n cael ei ryddhau y byddai dan drwydded am oes. 
    Dwi'n ofni bod ar fy mhen fy hun ac yn dweud wrth fy ffrindiau mod i'n iawn - ond dydw i'n amlwg ddim Dioddefwraig Jones 
Cafodd Jones ei ddedfrydu yn ei absenoldeb am iddo wrthod adael ei gell. 
"Bu dau ymosodiad ar ddwy ddynes fregus," meddai'r barnwr. 
"Cafodd y ddau ymosodiad eu trefnu'n ofalus a'u gweithredu'n ddidrugaredd. 
"Yn yr ymosodiad cyntaf fe wnaethoch chi wthio eich hun i mewn i gartref mam a'i mab. 
"Ar ôl ei threisio cafodd ei gadael yn anymwybodol a rhwymyn am ei gwddf. Roedd defnyddio'r rhwymyn yn drosedd ddifrifol iawn oherwydd roedd ei bywyd mewn perygl." 
Bydd Jones yn cael ei gofrestru fel troseddwr rhyw am oes. 
Daeth i'r amlwg iddo fod yn euog o dreisio unwaith o'r blaen ac iddo fod yn euog o ymosod yn anweddus ddwywaith. 
    CEFNDIR TROSEDDOL Gorffennaf 9 - Arestiwyd ar yr M6 wedi apêl gan yr heddlu Mehefin 23 - Ymosodiad rhywiol ar ferch yn ei harddegau yn Sir y Fflint Mehefin 21 - Ymosod a threiso dynes yn ei chartref ym Methesda, Gwynedd Mehefin 2005 - Lladradau ar draws gogledd Cymru Gwanwyn 2005 - Rhyddhawyd o'r carchar wedi dedfryd am am fygwth lladd 1994 - Saith mlynedd o garchar am ymosod yn anweddus a lladrata 1983 - Dyfarnwyd yn euog yn Llys y Goron Manceinion o dreisio a'i garcharu am dair blynedd 1975 - Yn 14 oed, ymosododd yn anweddus ar ferch 
Clywodd y llys i'r ymosodiad ar y ddynes ym Methesda ddigwydd yn ei chartref ac o flaen ei phlentyn ac iddi gael ei gadael yn anymwybodol. 
Datganiad y ddioddefwraig 
Yn y llys fore Mawrth darllenwyd datganiad gan y ddioddefwraig oedd yn dweud fod yr ymosodiad wedi effeithio arni. 
"Y pethau syml fel dod adref fy hun - wna i fyth y pethau hyn eto," meddai. 
"Dwi'n ofni bod ar fy mhen fy hun ac yn dweud wrth fy ffrindiau mod i'n iawn - ond dydw i'n amlwg ddim." 
Cyfaddefodd Jones hefyd gyhuddiad o ymosod yn rhywiol ar ddynes ifanc 18-oed yng Ngwernymynydd ger Yr Wyddgrug. 
Roedd wedi bod yn cerdded ar ei phen ei hun pan redodd y diffynnydd y tu ôl iddi ac ymosod arni'n rhywiol. 
Gollyngwyd cyhuddiad yn erbyn Jones o geisio treisio. 
Apêl 
Wedi achos yr erlyniad dywedodd y barnwr, John Rogers QC, fod Jones yn wynebu dedfryd o garchar am oes "er mwyn amddiffyn y cyhoedd". 
    Roedd defnyddio'r rhwymyn yn drosedd ddifrifol iawn oherwydd roedd ei bywyd mewn perygl Barnwr John Rogers QC 
Bu cwnsel yr amddiffyniad, Michael Chambers QC, yn annerch cyn i Jones gael ei ddedfrydu ddydd Mawrth. 
Cafodd Jones ei arestio ar draffordd yr M6 wedi apêl ar draws Prydain gan yr heddlu. 
Mewn gwrandawiad blaenorol gerbron ynadon cyfaddefodd Jones bum cyhuddiad arall o fwrgleriaeth a dwyn. 
Gofynnodd am i 17 o droseddau eraill gael eu hystyried. 
