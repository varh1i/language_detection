نيکلاس برنز، معاون وزارت خارجه آمريکا طی سخنانی با خبرنگاران در پايتخت هند گفته است که ايران با از سرگرفتن مذاکرات هسته ای با اروپاييها می تواند از ارجاع پرونده هسته ای خود به شورای امنيت سازمان ملل متحد پيشگيری کند.
وی در عين حال بار ديگر ادعای دولت آمريکا را تکرار کرد که "اغلب کشورهای جهان باور دارند که ايران به دنبال توليد سلاح هسته ای است".
آقای برنز ايران را کشوری خواند که در جهان تا حدودی احساس انزوا و تنهايی می کند و روز به روز به شمار کشورهايی که منتقد موضع اين کشور در قبال برنامه هسته ای خود هستند افزوده می شود.
اروپاييها که معاون وزيرخارجه آمريکا ايران را به از سرگيری مذاکره با آنان فراخوانده، شرط کرده اند که از سرگيری مذاکرات منوط به توقف کامل کليه فعاليتهای مرتبط با غنی سازی اورانيوم در ايران است اما ايران اين شرط را نپذيرفته و تنها حاضر به از سرگيری بدون قيد و شرط مذاکرات است.
اين مذاکرات ماه اوت گذشته به بن بست رسيد و در پی آن، ايران بخشی از فعاليتهای مربوط به غنی سازی اورانيوم را که از سال گذشته با توافق با اروپاييها به حال توقف درآورده بود از سرگفت.
شورای حکام آژانس بين المللی انرژی اتمی به در خواست سه دولت اروپايی طرف مذاکره با ايران قطعنامه ای عليه اين کشور تصويب کرد که ايران را نسبت به پيمان بين المللی منع گسترش جنگ افزارهای هسته ای متخلف می شناسد و رسيدگی به اين "تخلف" را در صلاحيت شورای امنيت سازمان ملل متحد می داند. 
ايران اين قطعنامه را رد کرده و احتمال می رود که شورای حکام در نشست آتی خود که قرار است 24 نوامبر برگزار شود زمان مشخصی برای ارجاع پرونده ايران به شورای امنيت در نظربگيرد.
رسيدگی به مسئله هسته ای ايران در شورای امنيت می تواند اين کشور را با پيامدهای ناگواری مواجه سازد و ايران در حال رايزنی با اعضای شورای حکام، بويژه اعضای متنفذی همچون روسيه و چين است تا از اتخاذ چنين تصميمی جلوگيری کند.
کشور هند که معاون وزيرخارجه آمريکا طی سفر به آن درباره ايران به اظهارنظر پرداخته نيز از جمله ديگر اعضای مهم شورای حکام است که ايران به حمايت آن چشم دوخته بود اما بر خلاف انتظار ايران، دولت هند به قطعنامه اخير شورای حکام رأی موافق داد.
