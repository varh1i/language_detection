
Hundur beit kind það alvarlega við Grindavík í gær að hana þurfti að aflífa. Á fréttavef Víkurfrétta er haft eftir Theodór Vilbergssyni, eiganda ærinnar, að færst hafi í vöxt að hundum sé sleppt lausum í hólf þar sem sauðfjárbændur hafa kindurnar sínar eftir að þær koma af fjalli á haustin.
Hundarnir hafa verið á hlaupum á eftir kindunum en síðdegis í gær hafi hundur bitið eina þeirra það alvarlega að aflífa þurfti hana. Önnur kind var einnig bitin af hundi síðdegis í gær svo úr blæddi.
Ær eru hafðar eru í hólfum bæði í Þórkötlustaðahverfi og einnig í Járngerðarstaðahverfi við Grindavík. Theodór segir sama vandamál á báðum stöðum, enda hafi hundaeign í Grindavík farið vaxandi og reglulega megi sjá hunda á hlaupum á eftir kindum á þessum stöðum.
