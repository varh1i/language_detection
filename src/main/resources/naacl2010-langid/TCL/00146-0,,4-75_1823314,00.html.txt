
PRETORIA. - Die polisie en die Burgerlugvaartowerheid (BLO) ondersoek die "geheimsinnige" teenwoordigheid van 'n stokou Russiese vliegtuig wat om onbekende redes en sonder kennisgewing die land ingekom het en sedertdien by 'n vliegveld naby Johannesburg geparkeer staan.
Die polisie se afdeling wat die land se toegangspoorte beheer, het nou op die vliegtuig by die Bapsfontein-viegveld beslag gelê en dit verseël tot meer inligting daaroor bekom is.
Supt. Frans Kloppers, provinsiale hoof van dié afdeling, het gister gesê die ondersoek sal bepaal of die vliegtuig wettig of onwettig in die land is.
Die polisie het inligting van die lugruimbeheertoring by die Johannesburgse Internasionale Lughawe ontvang dat 'n verdagte vliegtuig in die land is.
Sedert die vliegtuig sowat twee weke gelede by die vliegveld gaan land het, kon geen rekord van sy binnekoms gevind word nie.
Die stokou Antonof 2 het die aandag getrek toe dit weliswaar 'n vlugplan van Richardsbaai na Bapsfontein ingedien het.
Die twee vlieëniers is kort nadat hulle met 'n enkele passasier geland het, terug Rusland toe. Die vliegtuig is glo in Lesotho geregistreer, maar die eienaar woon in Suid-Afrika.
Laasgenoemde is tans óók in Rusland en volgens Kloppers wag die ondersoekers dat hy terugkeer sodat hy die nodige dokumente oor die vliegtuig se teenwoordigheid in die land kan inhandig.
Volgens Kloppers sal die BLO in sy ondersoek ook bepaal of die vliegtuig lugwaardig is en aan die vereistes voldoen om in die Suid-Afrikaanse lugruim te vlieg.
Die lugruimbeheerowerheid het volgens hom ook geen skriftelike bewys van wannneer dit die land ingekom het nie. 
Die Burger het van ingeligtes in die lugvaartbedryf verneem dat die vliegtuig moontlik van Madagaskar af kon kom, aangesien heelwat van dié modelle daar vlieg.
"Die vliegtuig is uitstekend om op kort afstande en van enige aanloopbaan af op te styg en te land. Die ander moontlikheid is dat dit van die Demokratiese Republiek van die Kongo af ooswaarts uitgewyk en toe van Tanzanië af al langs die kus tot by Richardsbaai gevlieg het," is uit 'n bron verneem.
Die Antonof 2 is tussen 30 en 40 jaar oud en een van die eerste modelle wat onder dié handelsnaam in Rusland gebou is.
