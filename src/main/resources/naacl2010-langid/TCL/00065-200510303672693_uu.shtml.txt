
Merja Vanhanen kertoi Iltalehdelle olevansa Matti Vanhasen vaalikampanjassa mukana "täysin rinnoin". 
Merja ja Matti Vanhanen juhlivat keskustan presidenttiristeilyllä iloisesti rinnakkain. Joukkojen eteen pariskunta ei kuitenkaan yhdessä mennyt.
- Pyöritän kampanjan aikana perheen arkea. Matti menee 110-prosentilla, minä hoidan lapsia, kauniisti hoikistunut rouva Vanhanen totesi roolistaan vaalikampanjassa.
Hän kuuluu myös miehensä presidenttiverkostoon, jossa on yli 8 000 henkeä, ja osallistuu aikataulunsa niin salliessa myös kampanjatilaisuuksiin.
Siviilisäätyään koskeviin kysymyksiin Merja Vanhanen ei halunnut risteilyllä vastata. Matti Vanhanen totesi, kysyttäessä, pariskunnan elävän edelleen asumuserossa.
- Jos asiaan tulee muutoksia, ilmoitan siitä kyllä, hän sanoi.
Avioeron puolen vuoden harkinta-aika on jo kulunut umpeen, mutta kumpikaan puolisoista ei ole hakenut lopullista eroa. Kummallakaan ei ollut viikonloppuna sormusta sormessa.
Keskustaväki haki vaali-innostusta viikonlopun presidenttiristeilyllä m/s Romantikalla lauantain ylimääräisen puoluekokouksen jälkeen, jossa Vanhanen oli valittu keskustan viralliseksi presidenttiehdokkaaksi. Samalla vietettiin ehdokkaan 50-vuotispäivää hiukan etuajassa.
