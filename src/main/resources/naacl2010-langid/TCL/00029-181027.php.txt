
Uurijad kirjutasid ajakirjas Animal Behaviour, et tigedate täiskasvanute rünnakute eest kaitse otsimiseks kogunevad väikesed pingviinilapsed tihedalt kokku.
Selliste ka lastesõimedeks kutsutud pingviinilastest moodustunud kogumite äärealadel elavad noored linnud on nii suures rünnakuohus, et ei uinu kunagi täielikult.
Selle asemel vajuvad noored pingviinid omalaadsesse poolunne, mille käigus nad aeg-ajalt silmad avavad ja ümbrust jälgivad.
Uurimistööd juhtinud Tour du Valat' bioloogiakeskuse teadur Michel Gauthier-Clerc ja ta kolleegid vaatlesid enam kui 16.000 ühel Antarktise saarel talvitunud kuningpingviini (Aptenodytes patagonicus).
Täiskasvanud kuningpingviinid ründasid pidevalt vanemaist maha jäetud pingviinilapsi ning need põgenesid omakohtu eest teiste noorpingviinide juurde, et üheskoos moodustada kaitsev ringikujuline lastesõim, rääkisid teadlased.
Kõik sõime kuuluvad pingviinid üritasid pääseda selle keskossa ning lühemad ja kergemad pingviinipojad lükati seetõttu kogumi äärele, kus valitseb suur oht langeda vägivallatsevate täiskasvanud pingviinide või röövloomade saagiks.
Lisaks sellele ei ole nad kaitstud lõikava tuule eest ning võivad magamatuse tõttu ka muidu olla kehvas kehalises seisukorras, usuvad uurijad.
Gauthier-Clerc lisas, et pingviinipojad peavad selliseid «ebainimlikke» tingimusi taluma terve talve ja näljasena oma loodetavasti toiduga naasvaid vanemaid ootama.
 
