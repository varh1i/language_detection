LONDON: Kementerian Pertahanan Britain sanggup membayar sejumlah £500 (RM3,600) kepada askarnya yang dapat memujuk rakan menyertai pasukan itu, sekali gus mencerminkan sikap terdesak tentera mendapatkan anggota baru. Malah, sebahagian besar berlakunya masalah itu adalah akibat kempen ketenteraan Britain di Iraq, lapor akhbar Sunday Telegraph semalam. Akhbar Sunday Times pula melaporkan, keadaan diburukkan lagi apabila lebih 6,000 anggota Pasukan Wataniah yang juga sukarelawan separuh masa, meletak jawatan tahun lalu disebabkan keadaan Iraq. Dokumen kementerian yang dipetik Telegraph mendedahkan, pasukan tentera Britain kini berdepan antara krisis rekrut paling kritikalnya – kurang separuh daripada bilangan sasaran pengambilan rekrut baru yang ditetapkan tahun ini. Bahangnya itu dirasai unit infantrinya berbanding pasukan lain tentera kerana membekalkan sebahagian besar daripada 8,500 askarnya yang berkhidmat di Iraq. Seramai 3,200 askar yang dijadual dihantar ke Afghanistan April depan juga dari unit infantri berkenaan. Berikutan itu, unit yang dianggotai 28,000 askar, jelas kekurangan 1,859 askar daripada yang sepatutnya. Jumlah itu hanya bertambah seramai 2,288 orang atau menyamai lapan peratus keseluruhan kekuatan itu menjelang Mac tahun depan. “Pegawai kanan menyenaraikan beberapa faktor berlakunya kemelut itu, termasuk keputusan kementerian tahun lalu yang menggantung usaha pengambilan anggota baru kerana kekurangan wang,” lapor Telegraph. Ramai pegawai lain sebaliknya menyifatkan kempen di Iraq adalah punca utama ramai tidak berminat menyertai pasukan berkenaan. Menyedari masalah itu, Agensi Latihan dan Pengambilan Anggota Baru Tentera, kini berhasrat memperkenalkan insentif wang ganjaran £500 dalam kempen enam minggu selepas Krismas. Wang itu akan digunakan bagi membayar askar yang berjaya memujuk rakan atau saudara menyertai dan terbukti lulus dalam latihan. Langkah percubaan itu akan dilanjutkan andai terbukti berjaya. Dalam laporan berasingan, Sunday Times melaporkan, bahang kekurangan anggota turut dirasai pasukan Tentera Wataniah (TA). Dengan kekuatan 35,000 anggota sukarelawan, TA berdepan bilangan anggota terendahnya sejak ditubuhkan pada 1907 iaitu kekurangan lebih 6,000 daripada kekuatan seramai 41,610 anggota yang sepatutnya. Lebih buruk, hanya 24,000 askarnya yang benar-benar terlatih dan cuma 12,000 anggota TA mampu menyertai anggota tetap dalam sebarang operasi di Iraq, Afghanistan dan Balkan. Bilangan anggota wataniah yang berhenti daripada pasukan itu jelas lebih empat kali ganda dalam tempoh enam bulan selepas pencerobohan ke atas Iraq pada 2003, kepada cuma 600 orang sebulan, kata Timbalan Setiausaha Pertahanan Don Touhig kepada ahli Parlimen Britain. – AFP
