
KAAPSTAD. - Die bus word gebruik om skoolkinders te vervoer. Die bande is glad en die sitplekke stukkend. 
Volgens die eienaar, wat nie sy naam genoem wil hê nie, maak die tenderprosedure van die Wes-Kaapse onderwysdepartement dit onmoontlik vir kontrakteurs en subkontrakteurs om hul busse te onderhou. Deurlopende onderhoud word ingeboet omdat die goedkoopste tenders dikwels aanvaar word.
Die vervoer van leerders is in die kollig geplaas ná 'n busongeluk in Kloofnek in Augustus waarin drie laerskoolleerders en die busbestuurder dood is.
Die departement het twee jaar gelede sy vervoerskema hersien om seker te maak dit voldoen aan hoë veiligheidstandaarde. Een van dié vereistes is dat vervoerverskaffers elke ses maande hul padwaardigheidsertifikate hernu.
Die bus met sy afgeloopte buiteband en gehawende sitplekke het wel 'n padwaardigheidsertifikaat, het die eienaar aan Die Burger gesê. "Ek is nie gelukkig met die toestand van die bus nie. Ek gebruik gewoonlik 'n ander bus om kinders te vervoer, maar dié bus het gebreek." 
Die eienaar - 'n getroude pa - het gesê die vervoer van leerders is sy enigste inkomste en hy kan nie bekostig om 'n dag se geld te verloor nie. 
"Dit is jammer oor die kinders wat dood is, maar dit kan met enigiemand gebeur. Selfs met 'n splinternuwe bus."
Dit is glo 'n algemene praktyk vir kontrakteurs wat tenders kry om subkontrakteurs aan te stel. 
Volgens nóg 'n busbestuurder, wat ook nie sy naam bekend wil maak nie, word goedgekeurde voertuie dikwels met ander busse vervang. Dié praktyk is onwettig en kontrakteurs kan hul tenders verloor. 
"Baie van die kontrakteurs het nie eers hul eie busse nie. Ek weet nie hoe hulle die tenders kry nie."
Dié man besit sy eie bus en beplan om voortaan self te tender. "Kontrakteurs kry tans twee keer soveel geld as wat hy ons betaal, terwyl ons al die werk doen."
Subkontrakteurs verdien tussen R450 en R600 per dag om leerders te vervoer. Dié geld word gebruik vir diesel en ander lopende uitgawes. Die koste om lisensies jaarlik te hernu is ook veel hoër in die Wes-Kaap as ander provinsies en beloop tussen R8 000 en R15 000.
'n Lisensie vir 'n bus met lugreëling kos tot R25 000. 
Die Suid-Afrikaanse vereniging van busoperateurs (Saboa) in die Wes-Kaap het vroeër sy kommer uitgespreek oor groot ongelykhede in die betaling vir dienste van verskillende kontrakteurs. Mnr. George Maluka, provinsiale voorsitter, het gesê twee operateurs wat in dieselfde gebied werk, kry 8c per kilometer per leerder en 30c per leerder per kilometer onderskeidelik. 
Maluka het gesê in Gauteng word 'n standaardtarief gehef, terwyl die Wes-Kaap 'n "oop" tender gebruik.
"Saboa het al male sonder tal probeer om 'n volhoubare ekonomiese model vir die vervoer van leerders met die onderwysdepartement te beding, maar sonder sukses."
Sowat 1 200 busse word deur die WKOD gekontrakteer om 55 000 leerders daagliks te vervoer.
Maluka het gesê dit is tyd om twyfelagtige kontrakteurs aan die kaak te stel wat die bedryf 'n slegte naam gee. 
"Baie van ons lede bied al jare lank 'n veilige diens aan die gemeenskap en kan nie toelaat dat 'n paar vrot appels hul inkomste bedreig nie," het hy gesê.
