‘Cathal Mac Coille?’ Ag caint. ‘Tá An 
Taoiseach ag iarraidh labhairt leat ’ 
Baineadh geit asam. Níor ghlaoigh Taoiseach orm riamh. Fiú an Taoiseach ón Taobh ó Thuaidh, cé go bhfuil aithne againn ar a chéile le fada, agus cónaí orm ina dháilcheantar. Glaonn daoine orm ar a shon ó am go ham. Ach ní raibh aon tsúil agam le glaoch den tsórt seo. Phléamar na gnáth-ábhair i dtosach. An feabhas a theastaíonn sara mbeidh peileadóirí Bhaile Átha Cliath ar aon chéim leis na foirne is fearr sa tír. Agus ar ndóigh réiteach na faidhbe céanna thall in Old Trafford. Ach ansin, dhírigh Bertie Ahern ar fhíorchúis an chomhrá:
‘Tá plé fadtéarmach ar bun anseo againn le tamall. Ceisteanna móra faoi chaibidil. Mar shampla, cén cruth a bheas ar Éirinn i gceann deich mbliana? Céard a theastaíonn leis an tír a chur in oiriúint don am atá romhainn? Céard a ba cheart a chur ar ár gclár oibre a bheas tábhachtach amach anseo? A leithéid sin. Dúradh liom go gcuirfí an machnamh seo chun cinn dá bpléifinn cúrsaí le daoine éagsúla ar léir dúinn uilig a n-éirim agus a dtuiscint ar chúrsaí an tsaoil. Daoine a mholfadh plé b’fhéidir ar fhadhbanna nó ar dhúshláin nach gcuimhneodh ár leithéid orthu. Mhol cúpla duine dom glaoch ortsa, agus sin é an fáth go bhfuil mé ag glaoch.’
Bhí an dubh-iontas orm, mar a dúirt mé leis. Sin ráite, bhí mé trína chéile. Chuimnigh mé láithreach ar ardfheis Fianna Fáil atá á reachtáil i gCill Airne an deireadh seachtaine seo. Chuir Bertie ar mo shuaimhneas mé. Ní bheadh aon tagairt ina óráid don chomhrá seo. Go deimhin, ní bhainfí leas polaitiúil as in aon chor, a dúirt sé. Dúirt sé liom breathnú ar an ríomhphost a bhí díreach seolta ag Oifig an Taoisigh chugam. Bhreathnaigh. Bhí an gheallúint tugtha i scríbhinn ansin aige, díreach mar a bhí ráite aige ar an bhfón. Dúirt mé leis go gcuirfeadh fadhb eile bac ar an gcomhrá a theastaigh uaidh. “Is iriseoir mé, a Thaoisigh, mar is eol duit,” a dúirt mé leis. “Freagróidh mé pé ceist is mian leat a chur, ach ní féidir liom iad a fhreagairt faoi rún. Murar féidir liom cur síos iomlán ar an gcomhrá seo a chur i gcló, ní cóir dom a bheith páirteach ann.”
Tháinig freagra díreach ar an bpointe. Ní chuirfeadh Bertie laincis ar bith ar fhoilsiú an chomhrá. Ba léir go raibh an comhrá seo tomhaiste go hiomlán aige. An raibh mé toilteanach dul chun cinn? Bhí ar ndóigh. Ar aghaidh leis.
‘Tá an eacnamaíocht faoi lánseol. Mar is eol duit, tá meas mór orainn i dtíortha eile. Chonaic mé an cur síos breá a rinne tú le gairid ar thuairisc an Nouvel Observateur ar Éirinn, nó “Eldorado nua na hEorpa” mar a dúirt siad féin. Dochreidte. Ach féach, tagraíonn tú uaireanta do cheisteanna a sheachnaíonn polaiteoirí. Tabhair dhom cúpla sampla.”
Ceart go leor, a dúirt mé leis. Seo a leanas liosta neamh-ullmhaithe:
1. Tá Brendan Drumm curtha i gceannas ar an tseirbhís sláinte agaibh. Fear breá. An dtabharfaidh sibh an tacaíocht agus an t-airgead a theastóidh dó leis an tseirbhís a fheabhsú agus a atheagrú?
2. Ar chaith tú tamall in ionad práinne ariamh in éineacht le duine a bhí go dona tinn ach nach raibh leaba ar fáil di? Murar chaith, caith. Agus cuimnhigh ar chás uafásach Patrick Walsh. Ar dheis Dé go raibh a anam.
3. Tá dhá leathchóras sláinte sa tír. Níl barántás cóireála ná cothromaíochta ann dá mbarr. An bhfuil sé de mhisneach agat córas aontaithe éigin a bhunú?
4. Nach léir faoin am seo nach gcuirfear na hathruithe sláinte a theastaíonn i gcrích mura ndéantar ar bhonn uile-pháirtí é? 5. An bhfuil sé de mhisneach ag páirtí ar bith síorleathadh Bhaile Átha Cliath a smachtú? 
6. Tá galar na gcarr ag bagairt ar gach cathair agus sráidbhaile sa tír. Ní feidir saoirse iomlán a thabhairt do thiománaithe. An gcaithfear an t-airgead ar an gcóras poiblí iompair a theastaíonn, agus an bpleanálfar dá réir?
7. Tá cúram leanaí pléite agus seanphléite faoin am seo. Teastaíonn réiteach. Agus ní leor mar réiteach liúntais bhreise ná faoisimh ó cháin do thuismitheoirí.
Léigh an scéal seo ina iomláine i Foinse
