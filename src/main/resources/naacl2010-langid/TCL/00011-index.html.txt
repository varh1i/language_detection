HOWAIDER: Tiga puluh satu terkorban dan 42 cedera dalam serangan bunuh diri membabitkan sebuah trak di bandar kecil Syiah di utara Baghdad, kata pegawai hospital semalam. Polis berkata, penyerang bunuh diri itu meletupkan traknya ketika orang ramai sibuk mengerumuni kurma yang konon hendak dijualnya di tengah pusat bandar Howaider. Sedozen kedai dan rumah kediaman turut musnah. Antara yang terkorban dalam serangan bunuh diri itu ialah peniaga yang sedang berbuka puasa di dalam kedainya dan orang ramai yang sibuk membeli belah menjelang Aidilfitri. Belum ada pihak yang bertanggungjawab mengaku melakukan serangan bunuh diri itu. Bagaimanapun, pergeseran di kalangan puak Syiah dan Sunnah Arab bukannya satu rahsia di Iraq. Puak Sunnah sering dikaitkan dengan al-Qaeda. Enam minggu lalu, seorang penyerang bunuh diri melakukan serangan di bandar Syiah ketika orang ramai hendak ke tempat kerja menyebabkan lebih 100 maut. Howaider terletak 8 kilometer ke utara Wilayah Baquba kira-kira 70km di utara Baghdad dan dekat tebing Sungai Diyala. Howaider terkenal sebagai pengeluar kurma. Wilayah Diyala pula mempunyai komposisi penduduk Sunnah Arab serta Syiah dan dianggap bandar yang sering terbabit dengan keganasan kerana puak Sunnah Arab menentang penjajahan Amerika Syarikat. Serangan di Howaider berlaku sehari selepas tarikh tutup untuk semua parti mendaftarkan pencalonan bagi pilihan raya 15 Disember. Washington berharap pilihan raya terbabit boleh membentuk kedamaian dan demokrasi di Iraq selepas dua tahun setengah mereka menjajah negara berkenaan. Letupan itu juga berlaku seminggu selepas Amerika mendedahkan 2,000 tenteranya terkorban di Iraq. – Reuters 
