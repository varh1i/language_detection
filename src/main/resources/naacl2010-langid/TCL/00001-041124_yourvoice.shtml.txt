د افغانستان د پارلماني ټاکنو لومړنۍ پايلې اعلان شوې دي . داسې ښکاري چې جهادي مشران تر ډيره بريالي دي . خو له لويه سره هيڅ داسې ډله نه ده بريالۍ شوې چې په لوى اکثريت دې يې ولسي جرگې ته لاره موندلې وي . 
ستاسو په گومان به نوې افغان ولسي جرگه څرنگه وي ؟ څومره اغيزمنه به وي ؟
همدا موضوع مو د پنجشنبه په ورځ د ستاسو غږ د خپرونې لپاره غوره کړې ده ، که نظر يا پوښتنه لرئ سر له اوسه يې د برېښناليک په مټ راليږلى شئ . لطفآ ښي لاس ته له بېلې شوې برخې د خپل نظر د راليږلو لپاره کار واخلئ .
رحيم جان حقيار
هالند
د خداى په کور کې بم اېښودل ، د جومات ورانول او د علماو وژل د دې خبري سپيناوى کوي چې طالبانو اوالقاعدې ته اسلام کوم ارزښت نه لري او د دوى مبارزه د اسلام لپاره نه بلکه د شخصي گټو لپاره ده . 
خليق پښتون
لندن انگلستان
په دغه ډول وژنو څوک حکومت نه شي بدلولى . يوازې علما د دغه ډول وژنو مخنيوى کولى شي دوى بايد د جگړو او دغو اعمالو پر ضد تبليغ وکړي . او خلک وهڅوي چې د ترهگرو په پلۀ پل کېنږدي . 
سليم
له طالبانو سره خبري پکار دي چې هغوى له جگړو سولې ته راوبلل شي . د هغوى غوښتنې بايد واوريدل شي 
گل خټک
برمنگهم انگلستان
دا وژنې د جنت په هيله د ترسره کيدونکو بريدونو يوه لړۍ ده چې اوس يې خپله ملايان ښکار شوي ، د دغو وژنو پايله به دا وي چې افغانستان به نور هم خراب شي .
سخي
پېښور
په جوماتونو کې چاودنې د ترهگرو رښتينى مخ ښکاروي . دوى ته اسلام نۀ بلکه خپل سياست مهم دى .
جان محمد بارکوال
کوټه
که هر څوک د دولت نمايندگي وکړي په نخښه کيږي .
حيدر رحماني
انگلستان برمنگهم
د هر انسان وژنه د ټول بشريت وژنه ده ، قران شريف همدا وايي ، ترهگر په هغه کتاب هم عمل نه کوي چې تر ټولو سپېڅلى دى .
ستاسو غږ پر همدې موضوع دا پنجشنبه ستاسو پوښتنې او نظرونه اوري . 
د سټوډيو د ټيليفون شميره مو ده: ٠٠٤٤٢٠٧٨٣٦٠٣٣١
د بريښنا ليک پته مو ده: pashto@bbc.co.uk 
ستاسو غږ د پنجشنبې په ورځ د افغانستان په وخت د ماښام له ٧:٤٥ تر ٨:٣٠ بجو پورې خپريږي – لطفا يوازې د خپرونې په مهال ټيليفون وکړې! 
---*-*-*---
د ستاسو غږ خپرونه د افغانستان د ولسي جرگې او ولايتي جرگو د راتلونکو ټاکنو په مناسبت :
خليق پښتون
لندن
کانديدان دې په خپل کمپاين کې له زنده باد او مرده باده لاس واخلي ، يوازې په تلويزيون ، راديو او ځينو پوسترونو دې خپل کمپاين وکړي . د يو بل درناوى مهم دى . نړيواله ټولنه بايد له ټولو کانديدانو سره يو ډول چلند وکړي . 
اجمل پوپلزى
کندهار
د کانديدانو لپاره بايد يو څه شرايط واى لومړى خو دغه کانديدان بايد لوستي وي . 
لعل الدين اريوبي
کابل
کانديدان بايد په خپل کمپاين کې ځانونه ولس ته وروپېژني خپلې تگلارې روښانه کړي . په خپلو مخالفو کانديدانو باندې بايد څه ونه وايي د هغوى درناوى وکړي . 
زرداد مخلص
کوټه بلوچستان
يوۀ مهم کانديد واردمخه ويلي چې افغان دولت د يوۀ قوم د برياليتوب لپاره کار کوي فکر نه کوئ چې دغه ډول تورونه خپله پارونکي دي ؟
غلام سخى
پېښور
په کمپاين کې دې پارونکې خبرې نه وي شاملې . تعصب او د يوې او بلې ژبې او قوم په بنسټ دې کمپاين نه کيږي که داسې کيږي نو بايد د انتخاباتو کميسيون يې مخنيوى وکړي . 
زبيح الله کوثر
خوست صبرۍ
کانديدان دې د خپلو لويو عکسونو پر ځاى خپل دريځ ښه روښانه کړي . د انتخاباتو کميسيون دې په سيمه ييزو راديوگانو کې هر کانديد ته موقع ورکړي چې خپل دريځ رايه اچونکو ته څرگند کړي .
سيد رحمان بهير
هري پور اېبټ اباد
د تجربې د نشتوالي له امله به ډير کانديدان تر رايه اچونکو پورې خپل پيغام ونه رسولى شي .
مالک اڅکزى
سپين بولدک
کانديدان بايد په خپل کمپاين کې د سولې لپاره خبرې وکړي .
---*-*-*---
خليق پښتون
لندن انگلستان
داسې ښکاري چې پاکستان د افغان حکومت له پرله پسې نيوکو وروسته اوس پر کډوالو سختي راولي . نور نو افغان کډوال پاکستان ته د نړيوالو مرستو لاره نه پرانيزي . ټول بهرني هيوادونه بايد په افغانستان کې د امنيت ستونزو ته پام وکړي او افغان کډوال په زور ونه باسي 
محمد فهيم ځاځى
برمنگهم انگلستان
افغانستان لا تر اوسه پورې د گڼ شمير کډوالو د ځاى پر ځاى کولو توان نه لري نو په دې حساب به د کډوالو ستنيدل نورې بشري ستونزې پيدا کړي . لويديځ مېشتې افغانان د افغانستان له اقتصاد سره مرسته کوي ځکه چې دوى خپلو کورنيو ته پيسې ليږي نو افغان حکومت بايد په دې برخه کې دقت وکړي .
سعيد رحمن
هري پور اېبټ اباد
پړه ټوله په افغان حکومت اچوم که هغوى شرايط برابر کړي واى نو ولې به کډوال له هيواده دباندې اوسيدل . 
سخي
پېښور
د ملگرو ملتونو د کډوالو ټولنه که وغواړي هخر څه کولى شي له قرغزستانه يې ازبک کډوال په الوتکو کې اروپا ته ورسول خو چې ونه غواړي بيا نو تشې خبرې کوي او په عملي بڼه څه نه کوي ، که دوى وغواړي نو په ټوله نړۍ کې د افغان کډوالو ستونزې حل کولى شي . 
حميد الله
گردي ځنگل کمپ بلوچستان
په گردي ځنگل کمپ کې ٣٠٠٠ افغان زده کوونکي په زده کړو بوخت دي چې ځينې يې د کمپيوټر زده کړې کوي خو د دغۀ کمپ له تړلو سره به دا کسان چيرې ځي بې له مدرسو به بل ځاى نه ويني .
عبدالله نيازى
اتريش
موږ د پرديو هيوادونو ډير ښارونه اباد کړل اوس بايد خپل هيواد ته ستانۀ شو چې د خپل هيواد ښارونه جوړ کړو . 
ډاکټر عبيدي سبحان الله
هنگري
د هر کډوال لپاره بايد اول په خپل ټاټوبي کې کور جوړ شي او بيا ورستانۀ شي . 
نجيب الله جبارخېل
لاسوېگس متحد ايالات
کډوال هغه چاته وايي چې پناه ، خوړو ، اوبو او ښوونې و روزنې ته اړتيا لري څرنگه چې لا په افغانستان کې نه يوازې دغه شرايط نه دي برابر بلکه ډير بشري حقونه هم ښايي ورته نه وي مساعد شوي نو بايد پناه ورکوونکي هيوادونه افغان کډوال له خپلو خاورو ونه باسي .
هيبت الله زرمتى
ممبۍ هند
افغانستان لا د دومره ډيرو کډوالو د ستنيدو توان نه لري . خو که پاکستان زور کوي نو تر دې چې دغه کډوال په پاکستان کې بيا ځاى پر ځاى کيږي نو ښه به دا وي چې دوى په افغانستان کې د ملگرو ملتونو په مرسته ځاى ومومي . 
لعل الدين اريوبي
کابل افغانستان
د پاکستان دا وروستى عمل د نړيوالو قوانينو خلاف دى په افغانستان کې لا شرايط نه دي سم شوي افغان حکومت او ملگري ملتونه بايد د پاکستان په دغۀ عمل غبرگون وښيي . 
مير محمد قادري
کونړ افغانستان
افغانان بايد خپل هيواد ته راستانۀ شي .
مالک اڅکزى
سپين بولدک کندهار
که افغانان راستانۀ نه شي دا وطن به څوک ابادوي ؟
پسرلى بهير
هالند
زۀ شپږ کاله کيږي چې په هالند کې اوسيږم دلته اول مثبت ځواب راکړل شو خو وروسته هغه اسناد راڅخه بيرته واخيستل شي . د افغانستان د کډوالو وزارت بايد په ښکاره نړيوالو ته ووايي چې لا تر اوسه په هغۀ هيواد کې دوى د دغو کډوالو د ورستنولو لپاره شرايط نه لري .
نعيم پوښتنيار
روتردام هالند
هالند ته د افغانستان د کډوالو وزير راغلى و چې زموږ مشکلات حل کړي خو دا مشکلات نور هم زيات شول .
احمد شاه ملاخېل
لندن انگلستان
زما په فکر دا هغه وخت دى چې نور نو بايد افغانان خپل هيواد ته ستانۀ شي او په خپلو لاسونو خپل ټاټوبى ودان کړي . افغان حکومت بايد د دغو کډوالو هرکلى وکړي . 
زين هاشمي
برمنگهم انگلستان
نور هيوادونه خوښ وي چې اتباع يې په شتمنو هيوادونو کې ژوند وکړي ، هغوى خپلو وطنونو ته پيسې ليږي خو افغان حکومت بيا د خپلو کډوالو بيرته ستنيدۀ غواړي .
ساحل وردگ
هالند
افغان حکومت ولې له هغو هيوادونو سره موافقه کوي چې کډوال په زور ليږي ؟ نور هيوادونه هم شته چې حالات يې تر افغانستان ښه دي خو دولتونه يې له دغو هيوادونو سره سلا نه کوي چې کډوال يې بيرته ورواستول شي .
حبيب ننگرهارى
هالند
افغان بايد په زور خپل هيواد ته ونه ليږل شي . که بهر ميشي افغانان په زور وليږل شي نو دا به افغانستان ته خپله يوه بله ستونزه جوړه کړي .
عبدل الکوزى
ليډز انگلستان
گومان نه کوم چې له افغانستانه دباندې افغانانو ته دې اوس افغانستان خوندي او يا ارام وي . د پاکستان وروستۍ پريکړه په کلکه ردوم .
احمدظاهر ( وحدت )
دوبۍ
دپاکستان د دولت دا پرېکړه چې ګويا افغان کډوال بايد يا خپل پلارني هېواد ته ستانه شي ، اويا بايد په پاکستان کې ټاکل شويو پنډغالو ته کډه شي بې رحمه ،ظالمانه او د ملګرو ملتونو د منشور ضد يې بولم . اما سرلوړى ، د عزت او پتمن ژوند د پاکستان په پرتله په ګران هېواد افغانستان کې اوس ډير تر سترګو کېږي . 
غوث زرمتى
کرمه
پاکستان که له کډوالو سره هر څه کړي وي په دا ډول پريکړو خپل ښه په اوبو وړي . 
محمد حسن
باجوړ
پاکستاني حکومت وايي که د اگست له ٣١ نېټې وروسته افغانان په باجوړ کې وليدل شول نو د بهرنيو په سترگه به ورته کتل کيږي او په زور به يې له خاورې وباسي . که کوم افغانان کور يا نور جايداد لري نو د اگست له ٣١ نېټې وروسته به دغه کورونه پاکستاني حکومت ورڅخه په زور نيسي . افغانانو په تيرو ٢٠ کلونو کې دغلته جايدادونه اخيستي دي د پاکستان په دغې پريکړې ډير خواشيني او پريشانه دي .
محمد خورشيد
باجوړ ايجنسۍ
د پاکستان حکومت له لورې په دې اعلان ټولو قبايلي سيمو کې شور جوړ شوى چې له باجوړ څخه افغان کډوال وباسي .
