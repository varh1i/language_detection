
  Mae cwmni 02 yn dadlau nad oes rheswm i bobl leol boeni am effeithiau iechyd codi'r mast 
Mae apêl cwmni cyfathrebu am yr hawl i godi mast heddlu yn Hwlffordd yn mynd gerbron arolygydd cynllunio ddydd Mawrth. 
Y llynedd fe wnaeth cynghorwyr Sir Benfro wrthod yr hawl i O2 Airwave adeiladu'r mast yn Ffordd Uzmaston yn y dre. 
Dywedodd y cynghorwyr mai pryderon lleol ynghylch peryg iechyd posib y mast oedd wrth wraidd y penderfyniad. 
Ond mae'r cwmni'n dweud fod consensws meddygol cryf na fyddai'r mast yn peryglu iechyd. 
Bydd arolygydd cynllunio yn clywed dwy ochr yr achos mewn gwrandawiad fydd yn cael ei gynnal am o leia deuddydd yn Neuadd y Dre Hwlffordd. 
Fis Rhagfyr y llynedd gwrthododd aelodau pwyllgor cynllunio'r awdurdod ganiatád i godi'r mast 18 troedfedd yngh d ag offer ategol. 
Canllawiau cenedlaethol 
Dywedodd llefarydd ar ran Cyngor Sir Benfro eu bod yn herio apêl O2. 
"Gwrthodwyd y cais ar gyfer Uzmaston gan yr aelodau oherwydd pryder y gymuned leol y byddai effeithiau iechyd i'r graddau y byddai'r cynllun yn amharu'n niweidiol ar fwynderau preswyl," ychwanegodd. 
Rhoddwyd offer mast Tetra yng ngorsaf heddlu'r dre dros dro. 
  Mae'r cais i godi mast Tetra wedi codi ffrae yn Hwlffordd 
Ond mae hyn wedi ysgogi protest gan dros 350 o blant ysgol a'u rhieni sy'n dweud fod yr orsaf heddlu yn rhy agos at ysgolion cynradd ac uwchradd y dre. 
Dywedodd Heddlu Dyfed-Powys y bydd yr offer yn cael ei symud o'r orsaf i Ffordd Uzmaston pe byddai'r apêl yn llwyddo. 
Yn ôl O2 Airwave mae'r pelydrau o'r system Tetra yn cydfynd yn llwyr â chanllawiau cenedlaethol ac yn 1,000 gwaith yn llai na therfynau rhyngwladol. 
