Нямам никаква представа как в България ще бъде преведен А History Оf Violence, затова ще го наричам както на мен ми звучи добре - "Тъмно минало".
Та, значи, "Тъмно минало" е един на пръв поглед приличен, съспенс с елементи на екшън. Това, което изпъква в него е актьорската игра на Виго Мортенсен в ролята на добрия Том от малкото градче. Като казвам, че изпъква, имам предвид спрямо предишните му екранни превъплъщения. Иначе в този филм всички играят великолепно - и сексапилната Мария Бело, съпруга на Том, и вечно великият Ед Харис и така нататък.
Основният минус на "Тъмно минало" е липсата на движение. Без да искам в главата ми се загнезди усещането, че със същия успех можех да слушам радиопиеса. Е, разбира се, не в 100 процента от филма, но поне в 70. Едно от основните правила в сериозните учебници по драматургия е "пази се от говорещите глави". Не за друго, а защото в киното действието е всичко. Ако ще гледаме как двама седят или стоят и разговарят, по-добре да отидем на театър или да си пуснем радиопиеса.
Освен това филмът започва със сцена, която интригува и обещава приключения. В нея двама юнаци не спират да обясняват и демонстрират колко много са уморени и как им се спи. По неизвестни причини това не води до нищо впоследствие, а е отнело поне пет минути екранно време. След края на филма се зачудих дали това не е учебен етюд по актьорско майсторство, попаднал по неизвестни причини във филма.
Разбира се, в крайна сметка "Тъмно минало" далеч не е пълна боза. Основният въпрос, който си задава зрителят, е кой всъщност е Том? И Том ли е въобще? Този въпрос е принудена да си задава и Еди, собствената му съпруга. Но кой не би си го задал след такова подканване от едноокия и зловещ Ед Харис в ролята на Карл: "Като цяло, предполагам, настроението ви ще предопредели дали "Тъмно минало" ще се превърне в един от филмите, които ще запомните, или в поредната мудна история с няколко изстрела и повече претенция, отколкото може да носи. Все пак не всеки филм, направен по комикс, може да бъде "Син сити"..
Не виждам как ще бъде преведен в България Lord Of War, освен "Господарят на войната". Така ще му викам. Хареса ми как кинокритикът на ББС Анди Джейкъбс е синтезирал посланието на филма: оръжията са лошо нещо. Хората - още по-лошо. Наистина, това ни казва сценаристът и режисьор Андрю Никъл. И го доказва директно, без много заобикалки през всичките 122 минути.
Главната роля е в ръцете на един от любимите ми актьори - племенникът на Франсис Форд Копола. Сетихте се за кого говоря нали? Естествено - г-н Никълъс Кейдж. В "Господарят на войната" той влиза под кожата на Юри Орлов - син на украински емигранти в Ню Йорк. Като поотраства, Орлов осъзнава, че родителите му са отворили ресторант, защото хората никога няма да спрат да се хранят. Четейки вестници обаче стига до извода, че хората също така, няма да спрат да се убиват един друг и се впуска в търговията с оръжие.
До голяма степен "Господарят на войната" е изтъкан от войс оувър. Главният герой разказва за себе си, обяснява какво си мисли или какво чувства, дава история около събитията, които се разиграват на екрана. По принцип това не е от похватите в киното, които най-много уважавам. Писането на сценариста Никъл обаче е толкова добро, че доставя удоволствие. И не само това. То ни позволява наистина да надникнем в света на безскрупулен международен търговец на оръжия. Той е циник. Според една от репликите му, автомобилите и цигарите убиват много повече хора по света, отколкото пистолетите. Защо тогава трябва той да се притеснява от професията си, а другите търговци - не? След подобно изказване, не прави особено впечатление и другото: "На света има толкова много пушкала, че всеки 12-и човек може да има по едно. Единственият въпрос е как да въоръжим останалите 11."
Да, знам, че на много от вас подобни изказвания могат да се сторят прекалено очернящи - в крайна сметка, като има търсене, нормално е да има и предлагане. Убиват не оръжията, а хората, които ги насочват. Но, повярвайте ми, посланието е толкова майсторски поднесено, че достига и до поддръжниците на оръжейното лоби.
