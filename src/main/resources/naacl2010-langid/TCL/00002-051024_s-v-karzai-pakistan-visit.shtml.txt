حامد کرزی، رئيس جمهور افغانستان، در يک سفر چند ساعته به پاکستان، ضمن ابراز همدردی با دولت و مردم اين کشور به خاطر وقوع زمين لرزه اخير، برای بازسازی ويرانه های بازمانده از اين حادثه، اعلام آمادگی کرد.
يکی ديگر از اهداف سفر آقای کرزی به پاکستان، اهدای کمکهای دارويی و اوليه مورد نياز زلزله زدگان پاکستانی اعلام شد.
دهها هزار نفر در زمين لرزه شنبه (8 اکتبر) در مناطق شمالی پاکستان کشته شدند.
رييس جمهور افغانستان در ديدار خود با مقامات ارشد پاکستانی از جمله ژنرال پرويز مشرف رئيس جمهور و شوکت عزير نخست وزير، راههای کمک رسانی به آسيب ديدگان را بررسی کرد.
او در ديدار با ژنرال مشرف گفت که حامل پيام همدردی هموطنان خود به دولت و مردم پاکستان است.
آقای کرزی گفت: "هر فرد افغان خود را در غم بزرگ برادران و خواهران پاکستانی خود شريک می داند".
رييس جمهور افغانستان، در ديدار با شوکت عزيز نخست وزير پاکستان نيز، از تمايل کشورش برای مشارکت در بازسازی ويرانه های ناشی از زمين لرزه ويرانگر اخير سخن گفت.
او گفت: "با اينکه افغانستان هم اکنون در مرحله بازسازی پس از جنگ قرار دارد، اما حاضر است در بازسازی مناطق زلزله زده پاکستان کمک کند".
آقای کرزی افزود که کمک کشورش، يک "وظيفه انسانی" است تا نشانه توانمندی.
او گفت: "کاش می توانستيم با برادران و خواهران پاکستانی خود، بيشتر کمک کنيم".
شوکت عزير نخست وزير پاکستان نيز، گفت که افغانستان پس از جنگ، در حال بازسازی است و پاکستان می تواند از تجربه افغانستان در بازسازی استفاده کند.
آقای عزيز در يک کنفرانس مطبوعاتی مشترک با مهمان افغان خود، گفت: "افغانستان نخستين کشوری بود که پس از وقوع زمين لرزه، با اعزام چهار فروند هلی کوپتر، يک گروه پزشکی و کالاهای امدادی، به پشتيبانی عمليات امداد و نجات شتافت.
با وجود اينکه هدف اصلی حامد کرزی به پاکستان، ابراز همدردی به مناسبت تلفات سنگين زمين لرزه آن کشور و کمک به آسيب ديدگان بود، اما موضوع مبارزه با تروريسم هم، در گفتگوهای رهبران دو کشور مطرح شد.
آقايان کرزی و مشرف، بار ديگر بر مبارزه مشترک با تروريسم تاکيد کردند.
رابطه افغانستان و پاکستان فراز و فرودهای بسياری داشته است و مقامات افغان، تاکنون بارها دولت اسلام آباد را به بی توجهی نسبت به پناه گرفتن مخالفان مسلح کشورشان در خاک پاکستان متهم کرده اند.
بخش زيادی از مرز افغانستان با پاکستان در نواحی قبيله ای قرار دارد و کنترل آنها بسادگی امکان پذير نيست.
آقای کرزی در کنفرانس مشترک با نخست وزير پاکستان، گفت که در ماه نوامبر، يک سفر رسمی به آن کشور خواهد داشت.
