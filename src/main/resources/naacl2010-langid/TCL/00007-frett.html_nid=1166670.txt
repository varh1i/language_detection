
David Blunkett, ráðherra atvinnu- og eftirlaunamála í bresku ríkisstjórninni, sagði af sér embætti í morgun eftir að hafa átt fund með Tony Blair, forsætisráðherra. Blunkett hefur sætt ámæli fyrir að brjóta gegn siðareglum ráðherra með því að taka að sér launuð störf eftir að hann sagði af sér embætti innanríkisráðherra á síðasta ári.
Blunkett sagði af sér á síðasta ári vegna ásakana um að hann hefði útvegað erlendri barnfóstru þáverandi vinkonu sinnar landvistarleyfi í Bretlandi. Hann var á ný skipaður ráðherra í vor. Nú hefur komið í ljós, að á tímabilinu milli ráðherraembættanna tók Blunkett að sér launuð ráðgjafarstörf hjá tveimur fyrirtækjum án þess að bera það undir sérstaka siðanefnd eins og honum var skylt að gera í 2 ár eftir að hann hætti sem ráðherra.
Blair hafði lýst yfir stuðningi við Blunkett þótt honum hefðu orðið á þessi mistök. Síðast í gær sagði Blunkett í blaðaviðtali, að hann hygðist ekki segja af sér.
Á fréttavef BBC í dag er haft eftir Blunkett, að hann hafi sagt af sér vegna þess að staða hans hafi verið orðin óbærileg. Samkvæmt upplýsingum frá forsætisráðherraskrifstofunni var Blair tregur til að fallast á afsögn Blunketts.
