
  Bu aelodau o fudiad Orgas yng Nghymru dros yr haf 
Bydd rhai o aelodau'r Urdd yn mynd ar daith i Iwerddon fel rhan o gynllun cyffrous newydd rhwng y mudiad a mudiad tebyg yn y Weriniaeth. 
Mae Urdd Gobaith Cymru a mudiad ieuenctid Ogras yn Iwerddon wedi lansio cynllun Bendigeidfran gyda'r bwriad o bontio ieuenctid y ddwy wlad. 
Mae gobaith hefyd drwy sefydlu'r fenter y bydd modd datblygu cydweithio rhwng Cymru ac Iwerddon. 
Fel rhan o gynllun Bendigeidfran fe fydd 22 o bobl ifanc rhwng 14 a 25 oed o Geredigion a Gwynedd yn teithio i Iwerddon ddydd Mercher. 
Fe fydd y criw yn ymweld â G yl Scléip na hÓige a'r Oireachtas yn Cork. 
Y bwriad ydi rhoi cyfle iddyn nhw rannu profiadau a datblygu perthynas a chyfeillgarwch gyda phobl ifanc o'r un oed â nhw o Iwerddon a Chymru. 
Dealltwriaeth 
Yn ystod y daith fe fydd y bobl ifanc o Gymru yn dysgu am ddiwylliant a thraddodiadau Gwyddelig. 
Fe fyddan nhw'n cael eu hyfforddi mewn dawnsio traddodiadol a modern Gwyddelig ac yn cymryd rhan mewn gweithdai chwaraeon pêl droed Gaeleg a hyrlio. 
Fe fydd y criw hefyd yn cystadlu yn yr  yl mewn cystadlaethau offerynnol, canu, dawnsio a drama. 
Tra bydd y criw yn Iwerddon fe fyddan nhw hefyd yn cael ymweld â rhai o leoliadau mwyaf adnabyddus y wlad fel Canolfan Michael Collins, Parc Treftadaeth Arigideen a Chastell Blarney er mwyn cusanu carreg Blarney. 
"Ein gobaith yw y bydd cynllun Bendigeidfran yn addysgu ieuenctid Cymru ac Iwerddon am ddiwylliant a thraddodiadau'r ddwy wlad ac yn annog dealltwriaeth a pharch at ein hieithoedd a ieithoedd eraill," meddai Efa Gruffudd Jones, Prif Weithredwr Urdd Gobaith Cymru. 
  Y bwriad yw datblygu perthynas rhwng ieuenctid Cymru ac Iwerddon 
Un o'r disgyblion fydd yn mynd ar y daith ydi Bethan Langley o Ysgol Uwchradd Tregaron. 
"Dwi'n edrych ymlaen i ymweld a theithio o amgylch Iwerddon," meddai. 
"Mae rhaglen Bendigeidfran yn cynnig cyfleon newydd a chyffrous i mi. 
"Mi fydd yn gyfle i mi ddatblygu fy sgiliau personol drwy wneud ffrindiau ac i ddysgu am y ddwy wlad, eu hieithoedd a threftadaeth." 
Bydd yr ymweliad yn gyfle i ddisgyblion o Ysgol Glan y Môr Pwllheli gwrdd eto â phobl ifanc o Iwerddon ddaeth i'r Eisteddfod Genedlaethol yn y Faenol eleni. 
