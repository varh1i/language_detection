GREAT Eastern Life Assurance (Malaysia) Bhd yang kini memiliki The Weld dan Menara The Weld akan melancarkan wajah baru bahagian komersial bangunan itu Disember ini. Timbalan Presiden Eksekutif dan Ketua Kewangan dan Hubungan Korporat Great Eastern, Bruce Lee Yee Lam, berkata kerja mengubah suai bahagian komersial The Weld itu menelan belanja kira-kira RM15 juta. “Apabila siap, bahagian komersial The Weld itu akan muncul lebih moden dan ceria berbanding sebelum ini dengan tumpuan lebih kepada menyediakan medan selera yang pelbagai kepada pengunjung,” katanya di Kuala Lumpur, baru-baru ini. Great Eastern membeli keseluruhan bangunan The Weld yang terdiri daripada bahagian komersial dan pejabat pada harga RM150 juta pada September 2003 daripada Cycle and Carriage Sdn Bhd. Menerusi bahagian komersial, ia menawarkan kira-kira 70 unit runcit dan 250,000 kaki persegi ruang pejabat dengan kemudahan 350 tempat meletak kenderaan. Bagi bahagian komersial, kira-kira 50 peratus daripadanya sudah disewa manakala bagi ruang pejabat, kira-kira 90 peratus sudah dihuni. Lee berkata, pengubahsuaian hanya dilakukan terhadap bahagian komersial The Weld kerana ia kelihatan agak ketinggalan berbanding pusat beli-belah yang lain sedangkan ia berada di tengah-tengah pusat bandar. “Bagaimanapun pengubahsuaian itu tidak disasarkan untuk menjadikan The Weld sebagai pesaing kepada pusat beli-belah seperti Suria KLCC yang memberi tumpuan kepada pelancong, sebaliknya memenuhi keperluan mereka yang bekerja dan tinggal di sekitar tempat itu,” katanya. Lee berkata, pihaknya yakin wajah baru itu bukan saja mampu mengekalkan pengunjung sedia ada, malah menarik pengunjung baru. Kira-kira separuh daripada penyewa sedia ada sebelum ini setuju untuk kekal berniaga di bangunan itu termasuk Philip Wain, Starbucks, Primadeli dan restoran Kamimura Japanese. Sementara itu, antara penyewa baru ialah Mark’s Laksa; Nomination iaitu peruncit aksesori dari Itali dan Yu Yu Hong Kong Cuisine iaitu restoran dari Hong Kong. “Kami masih mencari sebahagian penyewa, tetapi yakin dapat memenuhkan semua 70 unit runcit itu menjelang pelancaran semula The Weld pada Disember ini,” katanya. The Weld ialah bangunan pejabat dan komersial kedua yang dikendalikan Great Estern selepas Menara Great Eastern di Jalan Ampang. Ia adalah sebahagian daripada langkah syarikat insurans itu untuk menambah nilai kepada pemegang polisi menerusi pelaburan semula dalam sektor yang memberi pulangan tinggi.
