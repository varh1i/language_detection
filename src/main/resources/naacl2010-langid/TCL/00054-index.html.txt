KUALA LUMPUR: Walaupun banyak rampasan mercun dan bunga api serta tangkapan dilakukan pasukan polis di ibu negara sebelum musim perayaan, masih ada peniaga menjual barangan berkenaan secara bersembunyi. Bagaimanapun, jualan secara terbuka dan besar-besaran adalah terkawal dan semakin berkurangan. Namun, polis menerima aduan gangguan bunyi bising dan ancaman keselamatan akibat pembakaran mercun dan bunga api. Ketua Polis Daerah (KPD) Dang Wangi, Asisten Komisioner (ACP) Kamal Pasha Jamal, berkata pihaknya tidak mengeluarkan sebarang permit kepada peniaga kerana kemungkinan peniaga akan melanggar undang-undang penjualan. “Jika ia (permit) diluluskan, mungkin peniaga menjualnya lebih daripada yang disangka. Amat bahaya jika dijual kepada orang ramai kerana ia mengganggu penduduk setempat disamping rasa terancam,” katanya kepada Berita Harian semalam. KPD Brickfields, ACP Mohd Dzuraidi Ibrahim, berkata kegiatan penjualan mercun dan bunga api di daerah berkenaan berkurangan kerana polis sudah menyerbu sebuah markas pembekal di Jalan Tun Sambathan minggu lalu. Beliau berkata polis sentiasa membuat pemantauan dan ada peniaga yang mematuhi garis panduan yang ditetapkan. KPD Sentul, ACP A Thaiveegan pula berkata perniagaan mercun dan bunga api masih di bawah kawalan dan tidak membimbangkan. “Tahun ini, tiada tangkapan dan rampasan dalam jumlah yang banyak walaupun kira-kira 60 permit dikeluarkan. “Tetapi tidak tahu kalau ada yang menjualnya selepas beberapa hari perayaan. Kita akan sentiasa membuat pemantauan bagi mengelak kegiatan ini berleluasa,” katanya. Sementara itu, polis Seri Kembangan merampas pelbagai mercun dan bunga api bernilai RM10,000 di sebuah rumah di Taman Lestari Perdana, Sri Kembangan, awal pagi kelmarin. KPD Subang Jaya, ACP Muhd Fuad Talib, berkata rampasan dilakukan kira-kira jam 12 tengah malam kelmarin oleh lapan anggota polis dan menahan seorang lelaki berusia 37 tahun yang dipercayai pembekal bahan berkenaan. “Sebanyak 10 jenis bunga api dan mercun ditemui dalam stor rumah yang didiami tujuh anggota keluarganya termasuk isteri, ibu, adik dan tiga anaknya,” katanya. Juruteknik dari Shah Alam itu juga dipercayai pengedar kepada individu yang berminat membeli di sekitar kawasan itu. 
