Στον Χάρολντ Πίντερ, το μεγαλύτερο εν ζωή θεατρικό συγγραφέα της Βρετανίας απενεμήθη το βραβείο Νόμπελ Λογοτεχνίας.
Ήταν σαν ένα δώρο γενεθλίων της Σουηδικής Ακαδημίας προς τον Πίντερ που την Δευτέρα 10 Οκτωβρίου γιόρτασε τα 75 χρόνια του. 
Επικριτικά σχόλια είχε προκαλέσει το γεγονός ότι στην γενέτειρά του τη Βρετανία, εκτός από μια εκπομπή στο Ράδιο 3 του BBC, το βράδυ της Δευτέρας, τα γενέθλια του Πίντερ πέρασαν απαρατήρητα. 
Σε ένα ιδιαίτερα φορτισμένο συναισθηματικά άρθρο στην Γκάρντιαν ο θεατρικός κριτικός Μάικλ Μπίλιγκτον, βιογράφος του Χάρολντ Πίντερ, εκτόξευσε πυρά του εναντίον της υπουργού πολιτισμού της Βρετανίας, που, όπως λέει, επιχειρεί να τιμωρήσει τον Πίντερ για τα πολιτικά του πιστεύω και την πολεμική του κατά της κυβέρνησης των Νέων Εργατικών του Τόνι Μπλερ.
Αν και τα έργα της νεανικής του περιόδου χαρακτηρίζονται από τον ατομικότητα και το σχεδόν απολιτικό των ηρώων, ο Χάροντ Πίντερ τα τελευταία 25 χρόνια παρεμβαίνει συστηματικά και ριζοσπαστικά στα πολιτικά δρώμενα. 
Ακόμη και μετά την διάγνωση καρκίνου του οισοφάγου πριν δύο χρόνια, ο Πίντερ δεν έχει πάψει ούτε στιγμή να καταγγέλλει τις επιλογές του Τόνι Μπλερ, όσον αφορά στον πόλεμο στο Ιράκ πρόσφατα και στη Γιουγκοσλαβία, παλαιότερα. 
Ο Πίντερ δήλωσε πρόσφατα ότι δεν θέλει να αναφέρονται στο ίδιο ως συγγραφέα αλλά ως πολιτικό ακτιβιστή και αυτο-προσδιορίζεται όχι ως Βρετανός αλλά ως πολίτης του Κόσμου. 
