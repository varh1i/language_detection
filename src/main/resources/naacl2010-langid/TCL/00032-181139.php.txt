
Vaata tulemusi
Soome töötervishoiuinstituudi teadurite uuringust ilmnes, et ülemuse käitumist enese suhtes õiglaseks pidavatel töölistel esines palju vähem südame-veresoonkonna haigusi, mis on lääneriikides levinuimaks surmapõhjuseks.
Uurimistööd juhtinud Mika Kivimäki sõnas, et inimesed võtavad ülemuse ebaõiglast käitumist väga südamesse ning ebaõiglus võib põhjustada allasurutust, kurvameelsust ning stressi. 
Inimesed peavad ülemuse suhtumist õiglaseks, kui too võtab arvesse nende seisukohti, jagab infot oluliste otsuste kohta ning suhtub alluvatesse austavalt ja sõbralikult.
Soome uurijad analüüsisid 6442 Londonis töötava meesterahva kümne aasta tervisenäitajaid ning nende hinnanguid sellest, kas neid koheldi tööl üldiselt õiglaselt või mitte.
«Meestel, kellega käituti nende hinnangul õiglaselt, esines 30 protsenti vähem südame-veresoonkonna haigusi kui neil, kellele enese arvates tööalaselt liiga tehti,» kirjutasid teadurid meditsiiniväljaandes Archives of Internal Medicine.
Varasemates uuringutes on leitud, et kui inimesed töötavad neile ebameeldiva ülemuse alluvuses kipub nende vererõhk tõusma normaalsest kõrgemaks.
 
