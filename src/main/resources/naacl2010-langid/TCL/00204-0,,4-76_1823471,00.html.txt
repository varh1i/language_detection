
JOHANNESBURG. - 'n Beseringswaard wat oor André Pretorius se kop hang, het Jake White gister genoop om 'n Curriebeker-groentjie en 'n ou Bok-bekende hier na die oefenkamp te nooi.
White, afrigter van die Suid-Afrikaanse rugbyspan, het die o.21-speler Meyer Bosman en die blitsbuks Brent Russell gevra om hulle vandag hier by die Springbokke aan te sluit.
Pretorius, die enigste spesialis-losskakel in die Springbok-toergroep, het Maandag hier by St. Stithians in Randburg in Jaque Fourie (senter) vasgehardloop en die mediale ligamente in sy knie beseer.
Volgens Pretorius is die besering nie te ernstig nie en is die mediese raad dat hy 'n paar dae moet rus totdat die inflammasie opklaar.
"Dit is 'n groot verantwoordelikheid (om die enigste erkende nr. 10 op toer te wees) en iets waarna ek baie uitsien," het hy gesê.
"Die laaste ding wat ek egter nóú nodig het, is 'n kniebesering. Ek glo egter ek sal binnekort weer voluit saam met die span kan oefen."
White wil egter nie kanse waag nie en het daarom besluit om die twee genooides vertroud te maak met die Springbokke se strukture.
Die keuse van Bosman is ietwat van 'n skok.
Dit herinner aan Harry Viljoen ('n voormalige Bok-afrigter) se besluit om destyds vir Francois Swart na die Bok-oefenkamp op Plettenbergbaai te nooi. Swart het in Januarie 2004 in 'n motorongeluk omgekom.
Ofskoon Bosman nog net 'n handvol Curriebeker-wedstryde vir die Cheetahs op sy kerfstok het, het hy White se oog reeds as skolespeler vir Oakdale op Riversdal getref.
Maar dit was sy impak as plaasvervanger in die Curriebeker-eindstryd op Loftus Versfeld teen die Blou Bulle wat White veral beïndruk het.
"Hy is groot (1.92 m en 94 kg), skop die bal goed en het goeie vaardighede. Dit was sy lang links-aangeë wat uitgeloop het op die Cheetahs se eerste drie," het White verduidelik.
Daarbenewens is Bosman veelsydig en kan hy in verskeie posisies in die agterlyn speel. 
Hy het juis op buitesenter as plaasvervanger in die eindstryd diens gedoen.
White het dit benadruk dat Bosman nie noodwendig op die Bok-toer sal gaan nie. 
"Ons het nie gereelde oefenkampe nie en dus moet ek geleenthede soos dié gebruik om spelers soos Meyer deur te kyk. 
"Ek wil graag sien hoe vaar hy met Springbokke om hom."
Dit is nog té vroeg om te weet of Pretorius die eerste toets in Buenos Aires (aanstaande Saterdag) gaan misloop, maar volgens White kan enigeen van Percy Montgomery, Russell of selfs Bosman in só geval die toets op losskakel begin.
Dit blyk egter White is nie té gretig om Montgomery uit posisie te laat speel nie.
Pretorius se seer knie was gister nie ál slegte nuus vir die Springbok-afrigter nie. 
Die veelsydige voorspeler Danie Rossouw en die vleuel Tonderai Chavhanga sal ook nie meer na Argentinië gaan nie.
"Danie moet 'n klein knie-operasie ondergaan en sal hopelik weer in Wallis by ons aansluit," het White gesê. 
"Die kanse lyk ook skraal dat Tonderai betyds van sy bobeen-besering sal herstel om saam te toer." 
Op 'n meer-positiewe noot het die Bokke se lynstaan-ghoeroe, Victor Matfield, herstel van 'n lam boud en het hy gister voluit geoefen.
White beplan nie om plaasvervangers vir Rossouw óf Chavhanga te ontbied nie. 
