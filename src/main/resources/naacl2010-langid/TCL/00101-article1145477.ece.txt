
 
71-åringene Käte Heber (t.v.) og Elwira Kirste var blant de titusener som i går samlet seg foran Frauenkirche.
FOTO: TRYGVE MONSEN
De glemmer aldri at Dresden brant i 1945. Synet av den gjenreiste Frauenkirche varmer. - Det er storartet å være her i dag. Frauenkirche er blitt strålende vakker, sier Elwira Kirste. Hun var 10 år da bombene regnet over Dresden en februarnatt i 1945. Sammen med venninnen Käte Heber (71) fulgte hun gudstjenesten i Frauenkirche via storskjerm på Neue Markt. De ventet spent på at kirken skulle åpnes for folket. 
- Brannen glemmer jeg aldri. I ti netter kunne vi lese avisene, slik lyste brannen fra Dresden, forteller Elwira Kirste. Til alt hell vokste hun opp utenfor selve bykjernen og kom levende fra marerittet. De siste 50 årene har hun bodd i byen. 
I likhet med mange andre, stusset hun over planene om å gjenreise kirken.
- Vi var blitt vant med at ruinen var et minnesmerke mot fascismen. Etter hvert har vi sett hvor fint dette blir. Nå er vi bare glade, sier Kirste. 
Hun gikk barneskolen sammen med Käte Heber. Hennes familie flyktet vestover før Jernteppet senket seg brutalt mellom de to tyske statene. Etter Murens fall har de to funnet hverandre igjen. Og priser seg lykkelig over kommunismens undergang. Og gleder seg til å komme inn i Frauenkriche.
 
 Tips en venn Skriv ut  Bli abonnent 
  
 Søk i våre artikler
