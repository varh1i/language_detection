Warbixin cusub oo uu Kofi Annan uu u gudbiyey Golaha Ammaanka ee QM ayuu ku digey in khilaafaadka u dhaxeeya hogaamiyaasha Soomaalidu ay dowladda Federaalka ee KMG ah ka hor joogsaneyso iney yeelato waxqabad la taaban karo, oo haddii qeybsanaanta dhextaal madaxada Soomaalidu ay sii weynaato, markaas qaab dhismeedka dowladeed ee haddaba nugul uu tabar dareen doono.
Waxa uu Kofi Annan yiri "si aad ah yaan uga walaacsanahey in xisadda siyaasadeed ee dhextaal hogaamiyaasha dowladda Federaalka Soomaaliya ay kor u qaadey diyaargarow milatri oo dhinaca madaxdaas ka socda."
Waxa uu Annan intaas raaciyey, halkii ay Madaxda Soomaalidu ka shaqeen lahaayeen arimaha ay ka mid yihiin, ka hortagga mowduucyada xasaasiga ee lagu sugayo ammaanka qaran, dib u heshiisiin, iyo horumarinta nolosha dadka Soomaalida, waxa ay qaadanayaan mowqifyo adag ooy ku diidayaan wadaxaajood.
Waxa warbixintani Kofi Annan ay sheegtey in xurgufu dhextaal Madexweyne Cabdullahi Yusuf iyo Ra'iisalwasaare Cali Maxamed Geedi oo iyagu isku dhan ah, degganna Jowhar iyo dhanka kale oo ka kooban Guddoomiyaha Baarlamanka, Shariif Xasan Shiikh Aden iyo Wasiiro deggan Muqdisho ay bilihii na soo dhaafey darsatey.
Waxa kale ay warbixintu sheegtey in la hayo xog isdaba joogta oo ka hadleysa in si joogta ah loogy xad-gudbey cunaqabateyntii ay QM ku soo rogtey hubka Soomaaliya la geynayo.
Waxa warbixinta Mr Annan ay carabka ku dhajisey, in haddii farqiga u dhaxeeya madaxada laamaha dowladda Federaalka ee KMG ah aan laga hadli oon la xalin, ay mowqifka siyaasaded ee hadda taagan ee is-mari-waaga ahi uu uu hoos u sii qodmi doono oo markaas uu wiiqi doono hey'adihii iyo dowladnimadii ay Soomaalidu sida weyn ugu heelaneyd.
Waxana uu Kofi Annan ugu baaqey madaxda Soomaalida iyo gaar ahaan waddamada gobolka ineysan ka mid noqon xiisadaha siyaasadeed iyo kuwa miletry ee Soomaaliya ee sii darsanaya, waxana uu mar kale Xoghayaha Guud ee QM madaxda Soomaalida ku booriyey iney galaan heshiis guud oo dalka lagu nabadeenayo.
