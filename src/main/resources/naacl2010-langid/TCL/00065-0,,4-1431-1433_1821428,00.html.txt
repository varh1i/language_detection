
DIE Mal Tsaar van Rusland het gesê: "Anekdote verdryf geskiedenis." Hierdie onsterflike aanhaling maak 'n verruklike reismotto deur hierdie sneeuland, tans gesmoor in herfs.
Londen - St. Petersburg - Donker hotelletjie
Sekuriteit is straf by Londen se Gatwick-lughawe. Jasse uit, handbagasie eenkant en belde af, spu die wag. 
Ons goedjies kom deur die X-straaltonneltjie, potsierlik, halfverleë sit ons almal weer ons belde aan, asof ons pas deel had aan 'n verbete orgie onder dwang. Klaar met Engeland; oor na die Russe.
Die vlug is stamperig. Logge waardinne van die Russiese redery patrolleer die gange met 'n trollie en gesigte wat sinspeel op dié van Daisy de Melcker by die Polisiemuseum in Pretoria. Onder raak St. Petersburg groter en platter en die naar stoot in die keel op. Lekker ou reiskoors.
Vyf miljoen mense bly hier - hang hier aan die lippe van die Neva-rivier soos hy in die Finse Golf uitmond. Die stad lyk heelwat ouer as sy sowat 300 jaar en meteens is ons binne hom; 'n hof van lane en prospekts deur die middestad, met neon en donker versier, onderweg na 'n hotelletjie met donker versier. 
Stegies, tremspore, 'n mamoerse standbeeld van Lenin. 
"Hy gooi duim," skerts die Rus op ons bus. Inderdaad. 'n Yslike, afgestorwe, Leninistiese duim skuif stadig verby die venster. Mense loop in winterklere maar dis matig, selfs vir Suiderlinge. Winter het hulle ingebreek, is een onmiddellike afleiding. Dalk te vinnig bereik. Dit gaan 'n trip van vinnige, kras afleidings wees. Tyd is min en daar is baie om te veralgemeen.
Dostojewksi
Van al die boeke wat ek gedurig probeer klaarlees, is die die broeders Karamazof uit Fjeodor Dostojewski se pen gewis, saam met Obadja, die gunsteling, denkmal tot die feilbaarheid van intellektuele wilskrag. Enorm, pragtig en met 'n eensame boekmerkie enkeldiep in daardie vuil-ys-geel blaaie. Hoewel Dostojewski in Moskou gebore is (1821), goël hy heeltyds in St. Petersburg in toeristebrosjures, restaurantname en, as jy gelukkig is, in die vensters van enige van die talle woonstelle hier waarin hy gewoon het - en onder meer Crime and Punishment en The Gambler, gedeeltelik of in geheel gedikteer het.
Kunstkammer
Wou dit rêrig graag sien, maar kon nie konsensus in die groep bewerkstellig oor die dringendheid van 'n besoek aan die grootste versameling misvormende babatjies ter wêreld nie. 
(Toe gaan kyk ons na nog groot kerke van buite . . . Lees eers later oor 'n klerk wat glo van die versterkingswater waarin van die aardighede hier gehou word, afgetap en as vodka verkoop het.)
Poetin en die beertjie
Pres. Wladimir Poetin het in St. Petersburg grootgeword. Die beige kantoor van die organisasie voorheen bekend as die KGB, waar 'n jong Poetin begin werk het, doem op tussen 'n vuis vaal geboue. 
'n Hoogtepunt was 'n beertjie langs die pad met 'n man wat hom tem. Hul blou bakkie staan eenkant, met 'n kosblikkie op die dash en plastiekvliegtuigies bo die kopligte gemonteer. 
Die beerman se hande is ru, gebrei. Die beertjie, daarenteen, lyk sag. Sagmoedige oë, fyn kloutjies en 'n benoude bekkie. Hy sit op 'n stoeltjie en 'n groep tienermeisies liefkoos sy pofferige nekkie al om die beurt, terwyl hulle hom digitaal vaslê.
Hy suig bevange aan 'n bababottel vol heuning - 'n harnas om sy keel en gesig verhoed dat hy kan ophou suig of dat die heuning lekker uitkom. Lyk asof hy jellie probeer siphon. 
Ek vrees hy gaan binne oomblikke verstik en met 'n laaste stroopsoet roggel hierdie wrede ou wêreld vaarwel toewens. Hy suig seker steeds.
'Druggies' op perde
Laat een aand keer ons terug en beland langs 'n donker park. Die Neva-rivier skuif soos 'n plat roltrap op JHB Internasionaal verby en ons soek 'n taxi, maar daar is min tekens van lewe buiten twee meisies op perde.
Die een verskyn uit die donker van die park, waar sy 'n bepaald skaduagtige ruil-transaksie afhandel met 'n man wat dan tussen skadu's dans en verdwyn. 
Sy het 'n biertjie in een hand, leisel en sigaret in die ander. Lang bruin hare. My gestaar trek aandag en die twee beredenes kom nader en radbraak aan my of ek op hul perde wil ry. Hoe ver? vra ek terwyl protes in my reisgeselskap opwel: "Dis byna middernag en nie tyd vir perdry nie," dawer die konsensus.
Ek dra dit effens apologeties oor aan die beredenes en verskoon myself terwyl 'n gruwelike "Fuck you" op my neerdaal. 
'n Tsaar met issues 
Terug by tsaar Paul - die Mal Tsaar. Dié naam is glo 'n mengsel van die geluk en ongeluk aan tsaar Paul (1754Z1801) se kant. Ongeluk omdat daar kennelik strawwe kompetisie op waansin-front was/is. Geluk omdat sy ma, Catherine die Grote, haar liefde wyd gedeel het en sy bloedlyn glo 'n taamlike grys gebied was, volgens The Rough Guide to St. Petersburg.
Groot en in sy dood finaal verontreg. 'n Man met intense pleinvrees in sy lewe, toe gaan staan en rig sy bewonderaars vir hom 'n spoggerige standbeeld op ná sy dood in die middel van 'n plein, voor sy paleis, buite St. Petersburg.
Kerke en kuns
Kerk-argitektoniese vaktaal ontbreek, maar dit rym met feetjieland, patriargale ortodoksie, enamel, tierlantyn en oorblaasgoud. 
Die Russe het destyds, toe dit by Skisma (1054) gekom het, gekies vir die Ortodokse variant van Christendom. 
Onder Kommunisme is talle gelowiges wreed vervolg en kerke in St. Petersburg is omskep in goed so uiteenlopend as 'n openbare swembad tot 'n museum vir ateïsme. 
In die wêreldberoemde Hermitage Museum dans Matisse se kleur my aandag weg van etlike dae se kuns vir galeryZtipes.
En terwyl die winter Rusland nader soos 'n dronk pa met 'n belt, is dit skielik voorwaarts, terug na Gatwick se denkbeeldige orgies. 
