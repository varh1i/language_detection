Έχουν περάσει περισσότερα από τριάντα χρόνια από τότε που η ΝΑΣΑ πραγματοποίησε την πρώτη επανδρωμένη αποστολή στη Σελήνη. Η αμερικανική διαστημική υπηρεσία ανακοίνωσε ότι μέχρι το 2020 θα έχει στείλει τέσσερις ακόμα αστροναύτες της στο φεγγάρι.
Τέσσερις αστροναύτες της ΝΑΣΑ, ένα νέο «Απόλο» και μια αποστολή στη Σελήνη. Το σενάριο θυμίζει δεκαετία 70 αλλά πρόκειται να επαναληφθεί μέσα στις δύο επόμενες δεκαετίες.
Η Αμερικανική Διαστημική Εταιρεία ανακοίνωσε ότι σκοπεύει να επιστέψει στην σελήνη το αργότερο μέχρι το 2020.
«Θα επιστρέψουμε στη Σελήνη το αργότερο μέχρι το 2020 και η ανθρώπινη παρουσία θα φτάσει σε όλο το ηλιακό μας σύστημα», είπε ο διοικητής της ΝΑΣΑ, Μάικλ Γκρίφιν.
Το εγχείρημα αναμένεται να κοστίσει 140 δισεκατομμύρια δολάρια και πιστεύεται ότι θα αποτελέσει τη βάση για την αποστολή επανδρωμένου σκάφους στον Άρη. 
Θα προηγηθεί μια σειρά ρομποτικών προγραμμάτων.
Ο Δρ Γκρίφιν είπε ότι η νέα ρουκέτα που θα σταλεί στη Σελήνη θα μοιάζει πολύ με την κάψουλα «Απόλο», αλλά θα είναι τριπλάσια σε μέγεθος και φυσικά τελευταίας τεχνολογίας.
Στόχος της ΝΑΣΑ είναι οι τακτικές επισκέψεις στο φεγγάρι. Οι πρώτες, αναμένεται να έχουν διάρκεια λίγων ημερών, αλλά όταν θα δημιουργηθούν οι κατάλληλες συνθήκες, οι επιστήμονες ελπίζουν ότι οι αστροναύτες θα έχουν την δυνατότητα να παραμένουν στη Σελήνη μέχρι και έξι μήνες
