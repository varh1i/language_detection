Det lykkedes ikke FC Nordsjælland at fortsætte stimen af ubesejrede kampe i Superligaen i fodbold. 
Bundholdet fra Esbjerg stoppede søndag nordsjællænderne efter ni kampe uden nederlag med en sikker udesejr på 2-0 i Farum Park foran 3124 tilskuere. 
Ove Pedersens vestjyske tropper fik dermed lidt luft til nedrykningsstregen, mens FC Nordsjælland dumpede ned på femtepladsen i tabellen.
Esbjergs svenske angriber Fredrik Berglund slog til i begyndelsen af første halvleg, da FC Nordsjælland holdt gavebod i forsvaret. 
Gæsterne vadede i chancer til at bringe sig foran 2-0, og Fredrik Berglund sluttede af med manér på et kontraangreb efter pausen. Det var svenskerens første scoringer siden begyndelsen af august.
