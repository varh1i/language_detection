
BANTU: Zainol Pazi memakaikan pakaian raya kepada
Mohd Azam, 2, sambil diperhati Muhamad (kiri)
di rumah mereka di Kampung Tersusun Teluk Memali,
Kampung Gajah, kelmarin.
KAMPUNG GAJAH: Berat mata memandang berat lagi bahu memikul. Begitulah kehidupan yang dilalui keluarga seorang penangkap ikan, Muhamad Jaafar, 48, dari Kampung Tersusun Teluk Memali mukim Pasir Panjang Ulu, dekat sini. Ketika jiran lain berseronok menanti ketibaan Aidilfitri tidak lama lagi, beliau yang berpendapatan kira-kira RM200 sebulan, iaitu di bawah paras kemiskinan terpaksa meniti suasana kehidupan yang muram bersama isteri dan tujuh anak berusia antara dua hingga lima tahun. Rezekinya yang diperoleh hasil tangkapan ikan darat di Sungai Kinta berhampiran kampung itu sejak lebih lima tahun lalu, sudah tentu tidak mampu menyediakan apa-apa untuk isteri dan tujuh anaknya menjelang Aidilfitri nanti. Muhamad berkata, rezekinya mula merosot selepas kerajaan melaksanakan projek pembangunan ban mencegah banjir untuk menghalang air Sungai Kinta melimpahi tebing dan masuk ke kawasan kebun. Berikutan itu, beliau terpaksa mencari kawasan baru termasuk parit yang masih menakung air tempat ikan darat membiak untuk mencari rezeki. "Nasib saya seperti sudah jatuh ditimpa tangga apabila diserang lelah selepas demam teruk selama seminggu pada dua Ramadan lalu. "Saya tidak boleh lagi bekerja berat kerana cepat penat. Sumber rezeki saya terputus dan kami hidup dalam keadaan tertekan sepanjang bulan puasa ini. "Mujur ada jiran menghulur bantuan keperluan harian untuk kami berbuka dan bersahur," katanya kepada pemberita selepas menerima sumbangan daripada Ketua Pergerakan Pemuda Umno Perak, Zainol Pazi Baharuddin sempena program Pemuda Hayati Ramadan di rumahnya di Kampung Tersusun Teluk Memali, dekat sini, petang kelmarin. Muhammad berkata, disebabkan kesempitan hidup, anak sulungnya, Siti Zaharah, 15, terpaksa berhenti sekolah manakala yang lain masih dapat bertahan dengan bersekolah serba kekurangan. Mereka ialah Norizan, 14, di Sekolah Menengah Datuk Seri Maharaja Lela, Kampung Gajah, manakala Salbiah, 12; Fatimah, 9; Mohd Iskandar, 8; dan Mohd Jamil, 7; di Sekolah Kebangsaan Pasir Panjang Ulu. Isterinya, Azizah Tarudi, 40, pula tidak dapat bekerja membantunya kerana terpaksa menjaga anak bungsunya, Muhamad Azam, 2, yang mengalami sakit barah usus dan sudah menjalani pembedahan kira-kira setahun lalu. Katanya, penyakit anaknya itu kini semakin stabil tetapi kadangkala diserang demam teruk terutama apabila dia terkejutkan sesuatu. Mengulas mengenai bantuan itu, Muhamad berterima kasih kerana Pemuda Umno negeri kerana sanggup bersusah payah menguruskan bantuan makanan dan pakaian baru untuk keluarganya Aidilfitri pada 1 Syawal ini. 
