המהפכה האינטרנטית בתחום הרפואה מאפשרת נגישות לכמויות אדירות של מידע רפואי. הפן החיובי של התופעה הוא כמובן מתן עוצמה לחולה במערכת היחסים הא-סימטרית בינו לבין הרופא המטפל. החולה היום יכול לבוא לרופא לאחר שעשה "שיעורי בית" על מחלתו ולהציג לו את כל השאלות הרלוונטיות. כמו כן, חולים יודעים כיום על תרופות שעוד לא הגיעו לארץ ועל שיטות טיפול שעדיין לא אוזרחו ויכולים לדחוף לגיורן. חולים גם יכולים למצוא ברשת אנשים נוספים הסובלים מאותה מחלה ולקבל מהם תמיכה נפשית ברגעים הקשים ואף עצות מבעלי ניסיון. הפן השלילי הוא העדר יכולת לאמוד את מהימנותו של המידע. למעשה, כל אדם יכול להכניס מידע רפואי לאתר שלו, ומידע זה יכול להיות מדויק או שגוי ומטעה. המידע גם עלול להיות מוטה אינטרסים ולגולש אין כל דרך לדעת זאת.
מאחר שאין חוקים להתנהלות אינטרנטית, רגולציה ובקרה של המידע הרפואי אינן אפשריות. הממסד הרפואי שובר את הראש כבר כמעט עשור בסוגיית אמינות המידע ברשת, ועד היום הוא לא הצליח לייצר סטנדרט ביקורתי מקובל. עשרות קריטריונים כבר הוצעו על ידי שלל חוקרים ורופאים, ככלי לבחינת אמינותו ואיכותו של אתר המכיל מידע רפואי, אבל שום סדרת קריטריונים כזאת לא אומצה על ידי הממסד הרפואי. מובן שמצב זה מנציח את התוהו ובוהו השורר ברשת ולא מסייע לגולש ההדיוט.
מאז שלהי שנות ה-90 התפרסמו מאות מחקרים שיצאו לבדוק את טיב המידע הרפואי המסתובב לו בשרתי העולם. כולם הגיעו למסקנה זהה: הרוב המכריע של אתרי האינטרנט שנסקרו אינם אתרים שראוי להסתמך עליהם וחלק לא מבוטל מהאתרים אף מפרסמים מידע העלול לסכן את בריאות קוראיהם.
תהליך הברירה הוא תהליך מורכב ותובעני, שלמעשה דורש היכרות לא מבוטלת עם מדע הרפואה והביולוגיה, אבל כמה אנשים טובים באמצע הדרך הצליחו ליצור אתרים שבהם הגולשים יכולים לקבל מידע מוצק ואמין בענייני בריאות. אנשים אלו לרוב עובדים למען מוסדות ממשלתיים, ולכן ביקור באתרים כאלה הוא נקודת פתיחה מצוינת במסע החיפוש האינטרנטי. חלק מכתבי העת המדעיים והרפואיים מספקים לציבור הרחב נגישות בחינם לתקצירים של מאמרים נבחרים (אבל להבנתם נדרש ידע מוקדם).
עם זאת, ישנם גם כמה אתרים מסחריים משובחים המספקים מידע איכותי (פירוט להלן). ככלל, רצוי להצליב מידע ממספר גדול ככל האפשר של מקורות ובשום אופן אין להסתמך על מקור יחיד. אתרים שהמידע בהם הוא כללי מאוד ונעדר כל סימוכין אינם הימור בטוח, וכמותם גם אתרים המטמיעים בתוך המידע משפטים שיווקיים מפוקפקים. בכל מקרה אין להסתמך על הרשת לביסוס הטיפול ואורחות החיים. מידע מהאינטרנט יכול רק לספק רקע למפגש עם הרופא.
כל האתרים המופיעים בכתבה זו מיועדים לשימוש הקהל הרחב ואינם מוגבלים לאנשי מקצוע. המידע הכלול בהם הוא מקצועי, אך כולם עושים מאמצים ניכרים לפשט את הטרמינולוגיה המקצועית ולתאר ולהסביר מצבים רפואיים בשפה פשוטה.
אתרים בארץ
* האגודה לזכויות החולה בישראל
http://www.patients-rights.org
האגודה שמה לה למטרה לקדם את זכויות החולה בארץ, את המודעות להן ומחקרים הקשורים לתחום. באתר אפשר למצוא את מגוון מוצרי סל הבריאות ודפי מידע כלליים בתחום.
* עמותת אלצהיימר ומחלות דומות בישראל
http://www.alz-il.net
באתר זה אפשר למצוא מידע רב על מחלת האלצהיימר, גורמי סיכון למחלה, שיטות אבחון וטיפול, דיווח על מחקרים חדשים וקישור לעמותות תמיכה.
* האגודה הישראלית לסוכרת
http://www.sukeret.co.il
האתר מרכז את פעילות העמותה וכולל מידע רב על מחלת הסוכרת, הסיכונים הכרוכים בה והאמצעים להתמודד עמה. באתר גם רשימת מוצרים הנושאים את תו האגודה, מידע על ציוד ומכשור לסובלים מהמחלה ומידע על קבוצות תמיכה לחולים.
* האגודה למלחמה בסרטן
http://www.cancer.org.il/home.asp
אחד האתרים המרשימים ביותר בארץ מבחינת היקף המידע האגור בו. שלל פרטים על כל סוגי הסרטן: מאפייני המחלה, נתונים סטטיסטיים על החולים בארץ ובעולם, קבוצות סיכון, אורחות חיים מומלצים, רשימת תרופות לכל סוגי הסרטן, שיטות אבחון ומניעה, מרכזים רפואיים ברחבי הארץ, כנסים, אירועים ועוד הרבה קישורים אחרים.
* משרד הבריאות
http://www.health.gov.il
המאגר הממלכתי הרשמי ובו כל ההמלצות הרשמיות של משרד הבריאות, בכל נושא שקשור לרפואה וחיים בריאים. סטטיסטיקה, נתונים רשמיים, פורומים ועוד ועוד. המאגר המהימן ביותר וללא כל הטיה מסחרית.
* המרכז למידע רפואי. מידע ותמיכה למחלות קשות
http://www.cic.org.il
אתר צעיר ששם לו למטרה לתת ליווי מקצועי לחולים במחלות קשות ולספק להם מידע והסברים כטיפול מלווה לטיפול הרפואי שבו הם נמצאים. האתר והמרכז מספקים פתרונות תפורים אישית לכל חולה וחולה.
* לילך: למות בכבוד 
http://www.lilach.org.il/about.htm
באתר אפשר לקבל את כל המידע על פועלה של האגודה לקידום הרעיון של מוות בכבוד ושמירה על זכויותיו ורצונותיו של החולה הסופני. האגודה מציעה עדכון של מצב החקיקה בארץ ובעולם ובנושא ה"צוואה בחיים".
פורטלים
בכניסה לפורטלים אפשר להגיע למידע רב כמעט על כל מחלה, לרבות תסמיניה, שיטות אבחון וטיפול, מרכזים רפואיים ושירותים רפואיים. הפורטלים מספקים גם מילון מונחים (לז'רגון הרפואי הלא מובן), עדכון על החזית המחקרית בתחומי רפואה רבים ומידע על הרגלי תזונה ופעילות גופנית, היגיינה, אינדקס תרופות (כלי מומלץ לשימוש), מחשבוני קלוריות וערכים תזונתיים, רפואה משלימה וגם סוגיות פופולריות של מין וזוגיות. הפורטלים משופעים בקישורים, כך שמעקב אחר קצה חוט מסוים יכול להוביל לכיווני המשך רבים. בפורטלים גם פורומים המנוהלים על ידי רופאים בכירים ובחלקם יש גם כרטיסי ביקור של עשרות רופאים שאפשר ליצור עמם קשר ישירות דרך האתר.
פורטל הבריאות: http://www.miok.co.il/main.asp
דפי בריאות: http://www.health-pages.co.il/index.php
אינפומד: http://www.infomed.co.il
וואלה! בריאות: http://health.walla.co.il
Ynet בריאות:
http://www.ynet.co.il/home/0,7340,L-1208,00.html
אתרים בחו"ל
(NIH) National Health Service 
האתרים של ה-NIH) National Health Service) הם ללא אח ורע ברפואה המקוונת העולמית. אין להם מתחרים מבחינת עושר המידע שהם מכילים ואין מידע רפואי שאליו הם לא מתייחסים. האתר מיועד הן לאנשי מחקר והן לציבור הרחב ולכן יש מקומות שבהם נדרשת הפעלת שיקול דעת. כמו כן יש לזכור שמדובר באתר אמריקאי, ולא כל הדברים שם תקפים גם בארץ (מחלות הן גלובליות - האדמיניסטרציה סביב להן אינה כזאת).
National institutes of Health: http://www.nih.gov
National Library of Medicine: http://www.nlm.nih.gov
Combined Health Information Databases: http://chid.nih.gov
* MedScape (דורש הרשמה)
http://www.medscape.com/px/urlinfo
אתר בן של webmd המורכב ממספר רב של שערים בתחומי המחקר הרפואי השונים. בכל שער אפשר למצוא פירוט אודות כתבי עת מקצועיים העוסקים בתחום, חדשות מתחום המחקר הרצוי, מידע כללי אודות נושאי מפתח של ההתמחות המבוקשת. וגם קישורים מקצועיים לרופאים מומחים המבקשים לדעת פרטים אודות כנסים, מפגשים, מסלולי לימוד והעשרה וכדומה. לאנשי מקצוע, אבל לא רק להם.
http://health.allrefer.com
אתר עשיר במידע ובו פירוט על מחלות ותסמינים, מילון מונחים ואנציקלופדיה רפואית, פירוט פרוצדורות כירורגיות, רפואה אלטרנטיווית, תזונה, חדשות עדכניות וכו'.
http://www.healthfinder.gov
אתר אמריקאי ממשלתי שהמידע בו עבר סינון וביקורת של גורמי בריאות מוסמכים בשירות הפדרלי. מכיל שפע עצום של מידע על מחלות, שיטות טיפול וריפוי ועוד.
http://medlineplus.gov
מאגר מידע של הספרייה הלאומית האמריקאית לרפואה. כמו יתר האתרים גם הוא אוצר בתוכו מידע רפואי מדופלם.
http://www.merck.com/mrkshared/mmanual/home.jsp
הגרסה הווירטואלית של מדריך מרק הפופולרי. בחסות חברת מרק כמובן.
http://www.nutritiondata.com
תענוג צרוף או חלום בלהות - תלוי את מי שואלים. האתר המקיף ביותר לכל סוגיית תזונה. כל פריט מזון אפשרי, כל רכיב תזונתי, כל ויטמין, חלבון או פחמימה מקבלים ייצוג הולם ואפשר לחשב כל ארוחה עד לרמת הפרודה הסוררת.
http://my.webmd.com/webmd_today/home/default
פורטל הבריאות הגדול בעולם. 
