
DAAR is verskeie kwessies op die spel in die onstuimige debat oor taal wat aan die Universiteit van Stellenbosch uitgebreek het, maar die keuse is eenvoudig: Óf die US verengels óf hy bly 'n oorwegend Afrikaanse universiteit met sterk erosiewalle teen verengelsing. Kies hy teen laasgenoemde opsie, gaan daar 'n afbrekende tweetaligheid kom waar alles wat Engels wen Afrikaans verloor.
Verloor Afrikaans die huidige stryd om die primêre voertaal aan die Universiteit van Stellenbosch te bly, beteken dit nog 'n spyker, op medium- tot lang termyn, in die kis van Afrikaans as openbare en akademiese taal. 
Die internasionale ervaring wys dat binne 'n omgewing waar Engels die oorheersende taal is, dubbelmedium (op Stellenbosch heet dit die tweetalige opsie) en parallelmedium net 'n oorgangstadium op pad na die verswelging van die kleiner taal verteenwoordig. Niemand kon nog die teendeel bewys nie. Die Universiteit van Pretoria het ná tien jaar van dubbelmedium openlik erken hoe gevaarlik die gebruik van dubbelmedium in sy fakulteit van lettere is. 
Die stryd gaan ook oor die interne demokrasie in ons burgerlike gemeenskap. In 2002 het die rektor by die konvokasievergadering van die US versekerings gegee wat deur omtrent almal vertolk is as 'n handves vir die universiteit se oorwegend Afrikaanse karakter. Tans word 'n streep daardeur getrek. Die konvokasie het geen besluitnemende bevoegdheid nie, maar die vraag is of dit as instelling enige bestaansreg het as ondernemings wat op vergaderings daarvan gegee word, goedsmoeds verbreek word. 
Ten derde gaan dit oor die Grondwet. Alle Suid-Afrikaners het tussen 1992 en 1996 ooreengekom op die basiese reëls wat betref taal, onderwys, sosiaal-ekonomiese regte en so meer. Een van die ooreenkomste is dat waar demografiese omstandighede dit moontlik maak, die keuse van Afrikaans as enkelmedium vir 'n skool of universiteit toelaatbaar is. Die uitspraak van die appèlhof oor die saak van die Laerskool Mikro onderstreep dat enkelmedium 'n legitieme keuse is. Regskenners aanvaar dat dieselfde die keuse van voertaal aan die US geld. 
Voorstanders van dubbelmedium argumenteer dat 'n oorwegende Afrikaanse universiteit vir die regering onvaarbaar is en dat dit derhalwe veiliger is om Engels in te voer. Hierdie persone vergeet gewoon dat die Grondwet veronderstel is om swaarder te weeg as die beleid van die regering van die dag. 
Die US-besluit om die universiteit op die pad van vinnige verengelsing te plaas, het te doen met regering se voortdurende kritiek op die US dat net 1,6% van sy studente swart Afrikane is en met die onbevredigende slaagsyfer van bruin en swart studente. 
Die feit dat swart studente Engels as voertaal verkies, tel blykbaar swaarder as die feit dat bruin studente geneig is om Afrikaans te verkies.
Verder is daar die siening dat Afrikaans nie staande sal kan bly teen die wêreldwye tendens tot verengelsing nie en dat veral ontwikkelende lande soos Suid-Afrika geen alternatief as Engels as die enigste taal vir hoër onderrig het nie. Bekende internasionale taalkundiges soos T. Skutnabb-Kangas van Finland en R. Phillison van Engeland betwis egter hierdie siening.
As die beleid van verengelsing slaag, sal dit des te meer tragies wees omdat die US 'n alternatief het in die nastreef van transformasie. In plaas van om vir Engels as voertaal en vir wit en swart studente met Engels as tweede of derde taal te gaan, kan dit vir Afrikaans en bruin, swart en wit studente met Afrikaans as eerste taal kies. 
Soos die US tussen 1915 en 1945 Afrikaans gebruik het om baie arm Afrikaners die wonderlike geleentheid van 'n akademiese opleiding te gee, behoort hy hom vandag daarop in te stel om bruin en swart Afrikaanssprekendes, van veral die platteland, die groot geleentheid van universiteitsopleiding te gee. Ons wil Afrikaans gebruik om 'n ereskuld teenoor bruin en swart Afrikaanse mense af te betaal.
Die taak is ontsaglik groot. Bruin mense het die laagste deelnamekoers aan tersiêre onderrig in die land. 
Waar 50% van die wit Afrikaanssprekendes tersiêre onderrig ontvang, is die syfer slegs 5% in die geval van bruin Afrikaanssprekendes. 
Die deelname van die swart gemeenskap is twee keer so hoog en staan op 11%. 
Die US se eerste prioriteit is tog seker om uit te vind waarom bruin Afrikaanssprekendes se deelname so laag is. Watter skroef is los by bruin skole, veral op die platteland? Kry bruin studente genoeg ondersteuning op Stellenbosch? 
Dr. Edwin Hertzog, voorsitter van die raad, argumenteer dat sonder voortgesette verengelsing die US maar net 'n "middelmatige streekuniversiteit" sal wees. 
'n Mens kan die teenoorgestelde argumenteer. Watter verlies van diversiteit in die universiteitswese sal dit nie wees as Stellenbosch maar net nog 'n Engelse inrigting word nie? En watter verraad sal wit Afrikaanssprekendes nie weer eens teenoor bruin Afrikaanssprekendes pleeg nie! 
Prof. Hermann Giliomee is 'n historikus en skrywer.
