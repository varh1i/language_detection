
Pauliina Kumpulainen yllätti nousemalla eilen viidenneksi Idols-finalistiksi. 
Kansanmusiikinohjaaja Pauliina Kumpulainen, 27, sai peräti 42 prosenttia eilisessä Idols-äänestyksessä annetuista äänistä. Hän ei itse osannut lainkaan odottaa voittoaan.
- Tämä lihava tyttö on päässyt jo aika pitkälle, Pauliina pohti tyynenä ennen tuloksien selviämistä.
Idolsin yhteydessä on ollut paljon keskustelua siitä, voivatko pyöreämmät laulajat menestyä kilpailussa. Pauliinaa ei haittaa se, että hänen painostaan keskustellaan.
- Olen onnellinen siitä, että äänestäjät antoivat minulle mahdollisuuden. On ihan ok, että painostani keskustellaan, sillä olen sinut itseni kanssa.
Kerimäkeläinen Pauliina lauloi karsinnassa Whitney Houstonin tunnetuksi tekemän erittäin vaikean I Will Always Love You -biisin. Tuomarit uskoivat kappaleet kuultuaan helsinkiläisen Karoliina Kallion pääsevän jatkoon. Karoliina sai lopulta 22 prosenttia äänistä.
Kappaleen on aiemmin laulanut myös Dolly Parton elokuvaa varten. Huumorintajuinen Pauliina myönsi laulettuaan, ettei aivan selviytynyt country-tähden tasolle.
- Dolly voitti rinnan mitalla, hän nauroi.
