Την Πέμπτη, τα κράτη-μέλη της ΟΥΝΕΣΚΟ αποφάσισαν, με ψηφοφορία, να υποστηρίξουν την κινηματογραφική και τη δισκογραφική τους βιομηχανία κατά της παγκοσμιοποίησης.
H Διεθνής Οργάνωση Επιστημών και Πολιτισμού του ΟΗΕ, που έχει την έδρα της στο Παρίσι, ενέκρινε έτσι με μεγάλη πλειοψηφία πρόταση που είχε την υποστήριξη της Γαλλίας, του Καναδά και της Βρετανίας.
Το ψήφισμα επιτρέπει στις χώρες-μέλη να λάβουν μέτρα για την προστασία «μορφών πολιτιστικής έκφρασης» που μπορεί να απειλούνται.
Όπως δήλωσε ο εκπρόσωπος της Βρετανίας στην ΟΥΝΕΣΚΟ, Τίμοθι Κράντοκ, η διατύπωση του ψηφίσματος είναι «σαφής και προσεκτικά ισορροπημένη» και «συνάδει με τις αρχές του διεθνούς δικαίου και τα θεμελιώδη ανθρώπινα δικαιώματα».
Οι ΗΠΑ, όμως, προέβαλαν αντιρρήσεις γιατί, όπως υποστήριξαν, το ψήφισμα δεν είναι σαφές και μπορεί έτσι να γίνει στόχος σκόπιμων παρερμηνειών.
Πολλοί παρατηρητές εξέφραζαν τον φόβο πως η ψηφοφορία της Πέμπτης μπορούσε ν'απομονώσει τις ΗΠΑ οι οποίες αποφάσισαν να ενταχθούν και πάλι στην ΟΥΝΕΣΚΟ μετά από 19 χρόνια απουσίας.
Το ψήφισμα, για να τεθεί σε εφαρμογή, χρειάζεται να εγκριθεί από 30 χώρες-μέλη.
Ας σημειωθεί ότι η Γαλλία, μία από τις χώρες που είχαν υποστηρίξει το ψήφισμα, επιδοτεί με μεγάλα κονδύλια τους τομείς του κινηματογράφου, του θεάτρου και της μουσικής.
Επίσης, επιβάλλει αυστηρές ποσοστώσεις όσον αφορά τα μη γαλλικά προγράμματα που μεταδίδονται από τη γαλλική ραδιοφωνία και τηλεόραση.
