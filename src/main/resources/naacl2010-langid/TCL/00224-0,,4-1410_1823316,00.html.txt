
KAAPSTAD. - Verskeie bekende openbare ruimtes in die Moederstad - soos Kerkplein, Riebeeckplein, St. Andrew's Square en die Parade - gaan herontwikkel word om die lewe in die middestad vir inwoners, besoekers en pendelaars meer aangenaam te maak.
Kerkplein gaan reeds in die nuwe jaar in 'n motorvrye voetgangerruime omskep word luidens planne wat die Kaapse Vennootskap (KV) op sy sesde jaarlikse vergadering bekend gemaak het.
Die moontlikheid van tydelike markte op die plein, sowel as geleenthede vir omliggende restaurante, word ook ondersoek.
Luidens die jaarverslag wat ingedien is deur mnr. Andrew Boraine, uitvoerende hoof van die KV, sal die KV teen die einde van vanjaar ook 'n verslag ontvang oor voetgangerpatrone in die middestad, sowel as voorstelle vir die toekomstige verbetering van openbare ruimtes.
Die Parade, die oudste munisipale openbare ruimte in die land, is reeds geïdentifiseer vir dringende opknapping. 'n Ondersoek wat ook einde vanjaar afgehandel sal wees, sal as grondslag vir die herontwikkeling en opknapping van dié histories belangrike terrein gebruik word.
Boraine het daarop gewys dat die KV se werksaamhede die laaste klompie jare op investering en stedelike bestuur gefokus het, maar dat sosio-ekonomiese uitdagings en die opknapping van openbare ruimtes in die nuwe jaar groter aandag gaan kry.
Die herontwikkeling van die oostelike deel van die stad sal gepaard gaan met aansienlike verbetering in gebiede soos die Kaapse stasie, waar daar sedert 1963 feitlik geen nuwe belegging was nie. Dit sal in samewerking met Intersite, die SA Spoorpendelkorporasie en die stadsraad aangepak word.
Boraine het bygevoeg dat die stasie-omgewing 'n ruimte gelyk aan 22 straatblokke in die hart van die middestad beslaan. Groot ontwikkelingsgeleenthede bestaan dus, ook op die gebied van openbare vervoer.
Terselfdertyd sal verdere residensiële, kulturele en opvoedkundige ontwikkeling in die gebied bevorder word. Daar sal veral gewerk word om die residensiële samestelling in die middestad uit te brei. Dit kom daarop neer dat bekostigbare behuising met 'n goeie ligging ontwikkel sal word om ekonomiese volhoubaarheid en kulturele verskeidenheid aan te moedig.
Boraine het gesê die sentrale stadsgebied pluk tans die vrugte van suksesvolle basiese bestuurstelsels, soos blyk uit die groot aantal onderbenutte geboue wat herontwikkel en weer in gebruik geneem is. Die toenemende residensiële komponent in die middestad bevestig dit ook. Al hoe meer mense besoek die middestad ook vir ontspanning, vermaak en inkopies.
Teen die einde van aanstaande jaar sal 2 500 nuwe wooneenhede klaar gebou wees, het hy gesê.
