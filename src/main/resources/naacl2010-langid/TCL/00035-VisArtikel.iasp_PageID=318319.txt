TORONTO (Ekstra Bladet): Excentriske Johnny Depp var engang kendt som rebellen, der foretrak at være Hollywoods outsider. Men de dage er ovre. 
- Det er en helt ny fornemmelse pludselig at være billetsælger. Tidligere så ingen mine film, siger Depp muntert på Toronto International Filmfestival, hvor Ekstra Bladet har mødt ham. 
Netop nu er han aktuel i 'Charlie and the Chocolate Factory' og 'Corpse Bride', og han er også tilbage i to opfølgere til 'Pirates of the Carribean'. 
Johnny Depps seneste karrierevalg antyder måske, at den 42-årige skuespiller kan forudse en ende på succesen. 
- Marlon Brandon advarede mig: 'Du skal passe på, min søn. Du har kun så og så mange forskellige ansigter'. Og det gik op for mig, at han har ret. Han var en meget, meget klog mand. 
Vild med Jack
Den tidligere skandaleramte skuespiller er ganske enkelt blevet ramt af succes og er igen et superhot navn i Hollywood. 
- Jeg spillede Jack Sparrow i flere måneder, og jeg kom til at elske fyren. Der var noget helt særligt over ham, fortæller Depp, der blev deprimeret, da optagelserne til den første piratfilm var færdige. Og privat elsker at gå med sine guldtænder fra rollen som Sparrow.
- Det er lidt underligt som voksen mand at føle angst over at give slip på sin rolle. Det er ikke helt normalt, men jeg kan ikke lade være. Jeg er så vild med den fyr.
Jack Sparrow er da også en fræk piratrebel, der sejler mod vinden og provokerer alt og alle. 
- Jeg havde en egoistisk følelse af, at jeg nok skulle se ham igen. Og jeg var begejstret for at skulle tilbage til ham både anden og tredje gang. 
De vilde dage
Johnny Depp har altid gået mod strømmen og har stadig ikke givet helt slip på sit excentriske image. Bl.a. ynder han ofte at klæde sig næsten som en hjemløs bums. 
Men i dag er han glad for at han er i live, i modsætning til vennen River Phoenix, der døde af en overdosis i 1993. 
- Der var nogle år, hvor jeg ikke var sikker på, om jeg blev 40, men dengang var jeg ligeglad.
Tidligt i karrieren valgte Depp de utraditionelle roller og fik ry for at være excentriker. Han spillede med i kultinstruktørerne John Waters' 'Cry Baby' og Tim Burtons 'Edward Saksehånd'. Han blev Tim Burtons yndling og har medvirket i fem af hans film. 
- Vi har det mest underlige forhold, og vi taler nærmest telepatisk med hinanden, siger Johnny Depp om den amerikanske instruktør, der ligeledes har ry for at være excentriker.
Jeg var en skid
Depp høstede stor anerkendelse for sine roller i 90'erne, men samtidig blev han deprimeret. 
- Jeg var ulykkelig, men jeg forstod ikke hvorfor. Alle snakkede om 'karriere, film, penge og succes' i Hollywood, men den slags sagde mig ingenting.
I 1994 raserede Depp et hotelværelse i New York. Dengang kom han sammen med supermodellen Kate Moss, der netop er blevet fanget med næsen langt nede i kokain. Han blev kendt som 'party animal', men det overfladiske liv førte til narkomisbrug. 
- Jeg var en dum skiderik, som ikke forstod, hvad livet egentligt handlede om. Jeg var heldig at komme væk, siger Depp.
Han sagde farvel til livet i overhalingsbanen og flyttede til en fransk landsby med den franske sangerinde Vanessa Paradis, som han har fået to børn med. 
- Livet gav pludselig mening, siger Depp.
Læs anmeldelsen af 'Corpse Bride' - klik på linket 'Gommen og døden'.
