Bheadh sé éasca, beagnach, trua a bheith agat do Shaddam Hussein, mar a bhí ag Sinéad O’Connor i 1991 nuair a bhris sí amach ag gol ar an teilifís toisc ‘go raibh gach duine i gcoinne Saddam 
Bheadh sé éasca, beagnach, trua a bheith agat do Shaddam Hussein, mar a bhí ag Sinéad O’Connor i 1991 nuair a bhris sí amach ag gol ar an teilifís toisc ‘go raibh gach duine i gcoinne Saddam’. Agus cén fáth nach mbeadh mearbhall ar shaoránaigh thíortha Iartharacha faoi na mothúcháin a ba cheart dóibh a bheith acu faoi Shaddam Hussein? Dúradh linn ar dtús, sna 80í, gur cara linn a bhí i Saddam agus go raibh sé idir sinn (bhuel, ár gcuid ola) agus an drochrud (an tAyatollah Khomeini). Rinne muid Dia beag de agus lig muid dó a rogha rud a dhéanamh (sléacht ar Chóirdínigh, sléacht ar Shi’itigh, sléacht ar Iaránaigh, sléacht ar a mhuintir Sunni féin munar fhan siad dílis dó) ach is dócha gur rúndiamhrach atá bealaí Dia ar bith agus lig muid leis chomh fada agus a bhí ár gcuid ola slán.
Ach ansin rinne Saddam ionradh ar an gCuáit i 1990 agus bhí sé féin ina chontúirt do phraghsanna ola. Ní raibh sé ina Dhia beag againn níos mó agus rinne George Bush (an chéad cheann) ionradh ar an Iaráic. Saoraíodh an Chuáit agus rinneadh go leor damáiste agus maraíodh go leor daoine san Iaráic ach níor saoraíodh ó Shaddam an uair sin í, ar chúis nach bhfuil ró-shoiléir, d’fhág na Meiriceánaigh agus na Breatainigh an deachtóir i gcumhacht.
Deich mbliana níos déanaí, rinne dream nach raibh baint ar bith acu leis an Iaráic – Al Qaeda – ionsaí ar Mheiriceá agus shocraigh George Bush (an ceann atá i réim faoi láthair) ionradh a dhéanamh ar an Iaráic toisc go raibh WMD ag Saddam agus go raibh Saddam ag iarraidh deaide George W a mharú, nó sin a dúirt W. I bhfad ó bheith ina Dhia beag, bhí Saddam anois ina dheamhan, agus, níos measa fós, ar Ais an Oilc. I ndiaidh an chogaidh ní raibh tásc ná tuairisc ar Shaddam ar feadh cúpla mí go dtí go bhfuarthas i bpoll dorcha éigin é.
Níl dabht ar bith faoi ach gur drochdhuine amach is amach é Saddam Hussein agus go mba cheart é a thabhairt chun trialach faoi na coireanna i gcoinne na daonnachta as a bhfuil sé ciontaithe. 
Ach ba cheart gur triail chothrom a gheobhadh sé – sa Chúirt Idirnáisiúnta sa Háig, mar atá Slobodan Milosevic a fháil. 
Ina ionad sin, tá triail Shaddam Hussein i mBaghdad ina sheó bóthair, rud éigin a tharraingeoidh aird an domhain ó thubaiste na hIaráice.
