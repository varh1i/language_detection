Вечерва започнува 24-тото издание на скопскиот џез фестивал, централен музичко-културен настана на сезоната. 
Годинава, пред веќе разгалената скопска џез публика, во 4 вечери во универзалната сала најавена е квалитетна програма во која доминираат класиците на американксиот меинстрим џез, заедно со веќе традиционалниот звук на ворлд музиката и латино-вечер. 
Концептот на скопскиот џез фестивал годинава го карактеризира доста збиена програма во 4 вечери, со врвни имиња на американскиот џез, преставување на новитетите на европската џез сцена и бразилска вечер. 
Најголемата ѕвезда на фестивалот е басистот Чарлс Хејден и неговиот Либерејшн мјузик оркестра, оформен во далечната 1969 година, едни од оснивачите на фри џезот со извонредно богат и квалитетен опус и соработка со врвни џез музичари како Пет Метини, Кит Џарет и Џон Колтрејн. 
Ѕвезда на фестивалот
Уметничкиот директор на скопскиот џез фестивал Костадин Шурбановски вели дека Хејден е несомнено најголемата ѕвезда на годинашниот фестивал:
„Тоа е секако Чарли Хејден со неговиот „Либерејшн мјузик оркестра" најголема ѕвезда на фестивалот, според неговото реноме, она што го направил во минатото и влијанието во џезот, а ако сакате и според висината на неговиот хонорар."
На годинашниот џез-фестивал во Скопје публиката ќе има можност да ужива и во легендарниот контрабасист Дејв Холанд, прекрасниот вокал на новата ѕвезда Медлин Перо, пијанистот Абдула Ибрахим, и други значајни имиња на американскиот и европскиот џез.
Во последно време џез фестивалот како институција, е се повеќе можност и за собирање на едно место на урбано Скопје, на кое евидентно му недостасуваат квалитетни музички и културни манифестации.
