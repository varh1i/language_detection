বাংলাদেশে প্রধান ধর্মীয় উত্সব ঈদের এখনও প্রায় দশ-বারোদিন বাকি, কিন্তু ঘরমুখো মানুষ ঈদে বাড়ি যাওয়ার টিকিট জোগাড় করতে এখন থেকেই নাজেহাল।
ঢাকা থেকে উত্তরবঙ্গ ও দক্ষিণবঙ্গ-গামী সমস্ত বাসের টিকিটই বহু আগে থেকে সব বিক্রি হয়ে গেছে। চট্টগ্রাম ও সিলেট-গামী বাসের সংখ্যা তুলনায় বেশি বলে ওই রুটে টিকিটের জন্য হাহাকার কিছুটা কম, তবে সেখানেও বিলাসবহুল ও আরামদায়ক বাসগুলোতে আর কোনও টিকিট অবশিষ্ট নেই। তবে যারা রেলপথে সফর করতে চান, তাদের জন্য কর্তৃপক্ষ আগামীকাল থেকে ঈদ মরশুমের অগ্রিম টিকিট বিক্রি করা শুরু করবেন।
বাসযাত্রীরা অনেকেই আবার অভিযোগ করছেন, একে তো টিকিট পাওয়া যাচ্ছে না, তার উপর ঈদের জন্য বাস কোম্পানিগুলো ইচ্ছেমতো বেশি ভাড়া হাঁকছে। এ ব্যাপারে বাস মালিক সমিতির নেতাদের বক্তব্য, জ্বালানির দাম বাড়ার পর যে নতুন ভাড়া চালু হয়েছে, সেটা তারা অনেকেই এতদিন যাত্রীদের কাছ থেকে নেননি। আসলে ঈদ থেকেই সেই নতুন ভাড়া নেওয়া হচ্ছে, তাই যাত্রীদের কাছে সেটা বেশি ঠেকছে বলে বাস মালিকদের ধারণা।
