
DIE kere wanneer ons krieket gespeel het, was ek altyd Lee 
EK onthou die dae nog goed toe ons in die agterplaas van ons huis in Port Elizabeth, of in die parkie naby die skool, tot skemeraand rugby of krieket gespeel het.
Irvine, linkerhandse kolwer-paaltjiewagter van die eertydse Springbok-krieketspan - 'n kolwer wat die sesse kon inryg.
My broer weer was Barry Richards, die SA span se openingskolwer wat later Australië toe getrek het.
In die rugbywedstryde was ek Eben Olivier, klein en ratse, kwiksilwer Springboksenter van daardie jare. My broer was Dawie de Villiers, eertydse Springbokkaptein en -skrumskakel.
Solank daar sport is, sal daar helde wees. Daar was die afgelope 90 jaar groot sportsterre in Suid-Afrika én die wêreld.
Onder die Suid-Afrikaners was Gary Player een van die bestes, maar Jack Nicklaus bly die onbetwiste koning van wêreldgholf van die vorige eeu.
Graeme Pollock en Barry Richards kon dalk van die grootstes in die krieketwêreld geword het, as dit nie was vir Suid-Afrika se sportisolasie nie.
Daar is ook ander, soos Frik du Preez, wat as Suid-Afrika se rugbyspeler van die 20ste eeu aangewys is, Bob Hewitt en Frew McMillan wat as dubbelspelpaar 57 titels, waaronder 3 Wimbledon-titels, gewen het en die swemmer Penny Heyns, wat in 1999 vier wêreldrekords in twee dae in die 100 m- en 200 m-borsslag verbeter het en 11 keer wêreldrekords verbeter het.
Dan het Karen Muir ook in 1965 op 12-jarige ouderdom die jongste houer van 'n wêreldrekord in enige sport geword toe sy die destydse 110-jaart-rugslag-nommer gewen het.
) Eben Human, senior sportskrywer van Die Burger, beskou die volgende vyf as sy bestes die afgelope 90 jaar: 
Mohammad Ali - die koning van die bokskryt wat sy sport se gewildheid tot ongekende hoogtes gevoer het. 
Pelé - as 17-jarige sokkerspeler het hy in 1958 Brasilië gehelp om die Wêreldbeker te verower met twee doele in die eindstryd. 
Fanny Blankers-Koen - vier goue medaljes (100 m, 200 m, 80 m-hekkies, 4x100 m aflos) op 1948 se Olimpiese Spele het haar die beste vroulike atleet van alle tye gemaak. 
Emil Zatopek - sy drie goue medaljes (5 000 m, 10 000 m en die marathon) op 1952 se Olimpiese Spele en talle wêreldrekords het sy naam help verewig. 
Jesse Owens - groot Olimpiese held van 1936 se Olimpiese Spele in Berlyn in naellope en verspring. 
Altus Momberg, Die Burger se krieketskrywer, se lysie lyk so: 
Mohammad Ali - die grootste van alle tye. 
Pelé - het meer as 1 000 doele in sy loopbaan geskiet en sokker in Amerika gewild gemaak. 
Emil Zatopek - het die 5 000, 10 000 en die marathon op die 1952- Olimpiese Spele in Helsinki gewen. 
Donald Bradman - 'n kriekettoetsgemiddeld van 99,94. 
Michael Jordan - het wat Pelé vir sokker in Amerika gedoen het, in die res van die wêreld vir basketbal gedoen.
Ek het ook die mening van Die Burger se sportkollegas by sy susterkoerant Beeld gevra. Hul vyf lyk so: 
Mohammad Ali - is al oral as die grootste sportman van die vorige eeu beskou. 
Pelé - van arm seun tot iemand wat die verbeelding van die res van die wêreld aangegryp het.. Don Bradman - Mnr. Krieket in 'n sekere sin.. Mark Spitz - sewe goue medaljes in die swembad op een Olimpiese Spele. 
Jesse Owens - dalk nie die grootste atleet van alle tye nie, maar wat hy voor Hitler in Nazi-Duitsland as swartman reggekry het, moet dalk die skaal in sy guns swaai.
Die Burger se sportredaksie het in 2000 die volgende sportlui aangewys as die grootste 20 sterre van die 20ste eeu. 
Hulle is, in alfabetiese volgorde: Mohammad Ali (boks), Fanny Blankers-Koen (atletiek), Don Bradman (krieket), David Campese (rugby), Nadia Comaneci (gimnastiek), Gareth Edwards (rugby), Dawn Fraser (swem), Steffi Graf (tennis), Michael Jordan (basketbal), Rod Laver (tennis), Sugar Ray Leonard (boks), Carl Lewis (atletiek), Eddie Merkcx (fietsry), Jack Nicklaus (gholf), Jesse Owens (atletiek), Pelé (sokker), Alain Prost (Formule 1), Ayrton Senna (Formule 1), Garfield Sobers (krieket) en Mark Spitz (swem).
Uiteindelik, ná inagneming van die omvang van die sportster se prestasies in spesifieke omstandighede (byvoorbeeld individuele sport teenoor 'n spansport), is op die volgende Groot Vyf sportsterre van die afgelope 90 jaar besluit:
DIE swaargewig-bokskampioen, MOHAMMAD ALI troon uit en word allerweë beskou as die wêreld se grootste sportster van die vorige eeu. 
Gregory Allen Howard, skrywer van die oorspronklike verhaal vir die rolprent Ali, skryf in 'n biografiese geskrif op Ali se webblad die volgende: "Ali het miljoene wêreldwyd geïnspireer. Hy het mense hoop gegee en gewys dat enigeen onoorkomlike ongelykhede kan oorwin." Ali (alias Cassius Clay) is op 17 Januarie 1942 in Louisville, Kentucky, gebore. Hy het met sy blitsvinnige houespoed en vlugvoetigheid op die krytvloer boks se aansien as 'n skouspel die hoogte laat inskiet.
Hy het self gesê hy kan "sweef soos 'n vlinder en steek soos 'n by".
Wie sal ooit die geveg van die eeu in Maart 1971 tussen Ali en Joe Frazier vergeet? Ook die sogenaamde Rumble in the Jungle in 1974 teen George Foreman in Kinshasa in die destydse Zaïre waarvoor die twee boksers toe die ongehoorde bedrag van tien miljoen dollar gekry het. 
Ali het die swaargewigtitel van die wêreld drie keer verower - die laaste keer teen die jong Olimpiese kampioen
Hy het uiteindelik in sy professionele loopbaan 56 oorwinnings behaal waarvan 37 met uitklophoue. Hy het net 5 gevegte verloor. Drie van sy nederlae was na 1978 toe die stadiger Ali se taktiek was om op die toue te lê en teenstanders toe te laat om hom te slaan. Hy het uiteindelik breinskade opgedoen en ly vandag ook aan Parkinson se siekte.DIE geniale Brasiliaanse sokkerlegende PELÉ (sokker) is op 23 Oktober 1940 op Tres Coracoes gebore as Edson Arantes do Nascimento. Volgens Time se lys van 100 presteerders, het Pelé sokker tussen 1956 en 1974 oorheers met 'n passie wat net geëwenaar is deur die van sy ondersteuners regoor die wêreld. Terwyl hy gespeel het, het Brasilië die Wêreldbeker, waarvoor elke vier jaar gespeel word, drie keer in twaalf jaar gewen. Hy het met die krag en spoed van 'n naelloper en ongelooflike hinkstappe ses keer vyf doele in 'n wedstryd aangeteken, 30 keer vier doele en 92 keer drie doele. Hy het uiteindelik gemiddeld in elke internasionale wedstryd waarin hy gespeel het, 'n doel behaal. Vandag nog word Pelé steeds beskou as die beste sokkerspeler wat ooit die pragtige spel gespeel het. Ná sy uittrede in 1974 het hy in die Noord-Amerikaanse sokkerliga vir New York gaan speel en die spel aan miljoene Amerikaners bekendgestel. Pele is in 2000 ná Mohammed Ali aangewys as die naasbeste sportster van die vorige eeu. 
Die Australiese krieketspeler SIR DONALD BRADMAN se lopiegemiddeld van 99,94 per toetswedstryd in sy loopbaan van 6996 lopies in 52 toetse, vertel die verhaal van hierdie fenominale kolwer. 
Die beste krieketspeler wat daar nog was en die legende na wie se prestasies elke toetskolwer van formaat wat ná hom die spel gespeel het, streef. 
Gaan kyk gerus op sy amptelike webblad (www.bradman.org.au) na sy ongelooflike toetsprestasies. Altesame 12 dubbele hondertalle, 3 driedubbele honderdtalle, die meeste lopies (309 in 1930 teen Engeland in Leeds) in een dag se spel, ses honderdtalle in sessies tussen etenstyd- , tee- en uitskeitydbreke. 
Bradman is op 27 Augustus 1908 in Cootamandra in New South Wales in Australië gebore. Hy is op 25 Februarie 2001 oorlede en is die enigste krieketspeler wat tot ridder geslaan is. 
DIE swart Amerikaanse baan- en veldatleet JESSE OWENS het in die eerste helfte van die 20ste eeu segregasie, rassisme en bekrompenheid oorkom om aan die wêreld te wys dat swart Amerikaners in die atletiekwereld hoort. Volgens inligting wat van die amptelike Jesse Owens webruimte verkry is, is hy op 12 September 1913 in Oakville, Alabama in Amerika gebore. 
Sy grootste triomf, waarskynlik ook vir swart sportlui wêreldwyd, was toe hy in 1936 in Berlyn aan die sogenaamde Hitler Olympics, waar Hitler wou wys dat die Duitse Ariese ras die dominante ras is, deelgeneem het. 
Owens het ander planne gehad. Hy het die 100m, 200m en die verspring gewen en was ook lid van die 4 X 400m-aflosspan wat die goue medalje gewen het. 
Hy het in al hierdie items Olimpiese rekords verbeter en die eerste Amerikaanse atleet geword om vier goue medaljes op een Spele in baan- en velditems te wen. 
Owens was 66 toe hy op 31 Maart 1980 in Tuscon aan longkanker oorlede is. Sy weduwee Ruth en een van sy drie dogter bestuur die Jesse Owens Foundation, waarvan die doel is om finansiële steun te gee aan behoeftige en talentvolle jong individue vir wie dit andersins nie moontlik sou wees om hul ideale te verwesenlik nie. 
DIE Roemeense gimnas NADIA COMANECI word deur kenners beskou as een van die grootste sportsterre die afgelope 100 jaar. Vir baie beslis die beste sportvrou van die vorige eeu. 
Sy is op 12 November 1961 in Onesti, 'n fabrieksdorp in die berge van Roemenië, gebore en was maar ses toe sy die eerste keer aan gimnastiek begin deelneem het. Sy was veertien jaar jonk toe sy die wêreld in 1976 laat regop sit het op die Olimpiese Spele in Montreal. 
Sy het te midde van oorheersing van gimnastiek deur Russiese vroue die eerste vrou ooit geword om die volmaakte tien in gimnastiek te behaal. Sy het hierdie eerste 10 nog ses keer op die Spele herhaal. 
Comaneci het in 1975 ook vier van die vyf Europese titels verower. 
Sy het volgens inliting op die Olimpiese Komitee se webruimte in 1984 uitgetree en in 1989 na die VSA oorgeloop. Comaneci is in 1996 met die Amerikaanse Olimpiese gimnas, Bart Conner, getroud. Hulle bedryf 'n gimnastiekskool in Norman, Oklahoma en is ook die redakteurs van die gimnastiektydskrif International Gymnast (www.intlgymnast.com). 
Francois Lötter is 'n senior assistentredakteur van Die Burger, verantwoordelik vir sport. 
