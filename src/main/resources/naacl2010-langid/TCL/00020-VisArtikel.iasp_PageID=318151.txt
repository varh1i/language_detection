Det jyske selskab MidtVest Bredbånd går i samarbejde med norske Lyse Tele, der skal levere indhold, for eksempel tv-pakker, til bredbåndsselskabets net. En følge kan blive, at andre elselskaber også går med, så der bliver tale om et fælles indholdsselskab for elselskabernes bredbånd.
MidtVest Bredbånd kobler de første kunder på sit fibernet i november med tilbud om hurtigt internet samt tv og telefoni.
Selskabet har overvejet flere muligheder, blandt andet at lukke flere leverandører ind på nettet og lade kunderne vælge.
- Men der er tekniske udfordringer ved det, og så har det begrænset interesse hos kunderne. De vil have en samlet pakke, der er økonomisk fordelagtig og nem, siger Svend-Erik Jensen, direktør for MidtVest Bredbånd.
