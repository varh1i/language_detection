در همان روزی که قرار بود هيئت مستقل انتخابات عراق نتيجه نهايی همه پرسی هفته گذشته اين کشور را اعلام کند، راننده خودروی بمبگذاری شده ای، اين خودرو را به ساختمان محل اقامت مسئولان نيروهای امنيتی محلی در شهر کردنشين سليمانيه در شمال عراق کوبيد و دست کم نه کشته و تعداد زيادی زخمی برجای گذاشت.
شهر سليمانيه مقر اتحاديه ميهنی کردستان عراق است که اداره بخش شرقی اين سرزمين را در دست دارد.
اين شهر تاکنون کمتر آماج بمبگذاری و حملاتی از اين دست شده و در آرامش نسبی به سر می برد.
پيش از حمله به محل اقامت مسئولان امنيتی در اين شهر، دو خودروی بمبگذاری شده ديگر در بزرگراهی در غرب اين شهر بر سر راه خودروی حامل ملابختيار، عضو دفتر سياسی اتحاديه ميهنی کردستان عراق منفجر شدند اما ملابختيار، آن گونه که اتحاديه ميهنی اعلام کرده، از اين حمله جان سالم به در برده است.
در بيرون از هتلی در مرکز شهر سليمانيه نيز بمب منفجر نشده ای کشف شده است.
دو روز پيش از انفجار سليمانيه، سه انفجار مهيب به کشته شدن هفده نفر در بغداد، پايتخت عراق انجاميده بود.
انفجارهای بغداد و سليمانيه پس از برگزاری همه پرسی در عراق صورت می گيرد که اگرچه نتيجه شمارش کامل آرای آن هنوز به صورت رسمی اعلام نشده اما، هيئت مستقل انتخابات عراق از رأی مثبت 98.96 درصد رأی دهندگان به متن قانون اساسی پيشنهادی خبر داده که در اين همه پرسی به رأی عمومی گذاشته شده بود.
همزمان با انفجار در سليمانيه، پليس عراق از انفجار خودروی بمبگذاری شده ای در محله منصور در غرب بغداد خبر داد که هدف از آن حمله به ستونی از خودروهای نظامی آمريکايی بوده اما به کشته شدن يک غيرنظامی و زخمی شدن پنج تن ديگر منجر شده است.
بمب ديگری نيز که در نزديکی يکی از بيمارستانهای کودکان بغداد کار گذاشته شده بود يک کشته و يک زخمی بر جای گذاشته است.
