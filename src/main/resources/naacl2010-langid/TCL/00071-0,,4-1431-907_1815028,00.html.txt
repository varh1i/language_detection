
SOOS die naam suggereer, het Biodanza sy ontstaan in Suid-Amerika gehad. 'n Chileense sielkundige en antropoloog, prof. Rolando Toro Araneda, het ná al die wreedheid en sterftes van die Tweede Wêreldoorlog, gesmag na 'n vorm van terapie wat die mensdom weer die mooi kant van die lewe sal laat verken.
Hy het die behoefte aan 'n wyse waarop kreatiewe, opbouende energie tot uitdrukking kan kom, raakgesien en begin delf in die moontlikheid dat kunsvorme dalk die oplossing bied. 
Tydens 'n partytjie by die psigiatriese hospitaal waar hy in daardie stadium gewerk het, het Araneda 'n daadwerklike skuif in die gemoed en optrede van die pasiënte sowel as personeel bespeur. Die oorsaak daarvan? Die geleentheid om te kan dans.
Die professor het dié fenomeen oor die daaropvolgende 40 jaar bestudeer en die uiteinde was 'n opwindende nuwe vorm van terapie - Biodanza. 
Vandag staan die Biocentric Foundation in Chili aan die hoof van die teoretiese model van Biodanza en alle fasiliteerders wêreldwyd ontvang hul kwalifikasies hier. Araneda glo dat die dansery help om "mense te bevry uit die dwangbaadjie van formele, tradisionele opvoedkundige stelsels wat ons vermoë om te voel, lief te hê en te skep, onderdruk".
'n Spesiale komitee kies die musiek wat vir die verskillende danse gebruik word. 
Daar word met groot omsigtigheid besluit watter musiek vir danssessies geskik is, sodat die melodieë en lirieke deurgaans 'n gevoel van geestelike welstand by die deelnemers ontlok.
Hierdie emosie gee dan weer aanleiding tot 'n uitdrukking van die ware identiteit. 
Biodanza het al na 20 ander lande versprei en word al vir sowat sewe jaar in Suid-Afrika beoefen.
