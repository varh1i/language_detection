„Ова не беше вообичаена претседателска трка", пишува париски Л МОНД за изборите во Полска.
LE MONDE ги опишува како „братоубиствена борба" меѓу кандидатите на Партијата за закон и правда и Граѓанската платформа, кои ја симнаа левицата од власт на општите избори пред еден месец. 
„Про-европска, западно ориентирана и економски либерална Полска повеќе одговара на нашите интереси", пишува ХОСПОДАРСКЕ НОВИНИ од Прага и додава дека „без сомнение во таа слика подобро ќе се вклопеше Граѓанската платформа на Доналд Туск". 
Весникот забележува дека победникот, Лех Качински е поддржан од „другата Полска - конзервативниот рурален дел", но на крај истакнува дека сепак коалицијата на десницата е подобра отколку левата опозиција.
Унгарски НЕПСАБАДШАГ исто така жали за загубата на Туск, опишувајќи го Качински како „верски националист". Но, весникот додава дека изборите сами по себе не се премногу значајни. 
„Судирот на погледите на двајцата кандидати е неважен, не само поради тоа што нивната коалиција ќе ја води државата, туку и поради тоа што претседателот во Полска практично нема големо влијание, освен во надворешната политика", вели весникот од Будимпешта.
Табори
Германски ФРАНКФУРТЕР АЛГЕМАЈНЕ ЦАЈТУНГ пишува дека се засилува борбата за власт во коалицијата на Демохристијаните и Христијанската социјална унија. 
Весникот забележува дека изборните резултати не успеаја да ги задоволат очекувањата на двете партии и покрај тоа што водачот на Демохристијаните, Ангела Меркел стана канцелар.
ДИ ТАГЕСЦАЈТУНГ забележува дека „силните изјави" од политичарите во коалицијата се дел од меѓуфракциска борба. 
„Едниот табор сака да се зголеми угледот на социјалната држава, додека другиот се обидува да го спречи тоа", објаснува берлинскиот DIE TAGESZEITUNG.
ДЕР ТАГЕСШПИГЕЛ, пак, истакнува дека од „жестоката дебата" станува се' помалку јасно за каква политика Меркел би добила целосна поддршка од коалицијата од која произлагува.
Време е за работа
Шпански ЕЛ ПАИС смета дека Меркел ќе мора да ги отфрли реформските цели не само поради противењето во сопствените редови, туку и поради партнерите од пошироката коалција со која ќе ја дели власта. 
Весникот забележува дека двете големи партии се согласуваат во увидувањето на катастрофалната финансиска ситуација, но во ништо друго. 
„На Европа и' е потребна германска влада што конечно ќе почне да работи", подвлекува EL PAIS.
