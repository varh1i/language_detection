
AS ondersteuner van WP-rugby wat teleurgesteld is in die huidige seisoen se geploeter, doen ek die volgende aan die hand.
Kry 'n afrigter wat die gees en karakter van die WP in hom dra en die vermoë het om die situasie om te keer. Tans is hier naby iemand wat, ondanks sy gehawende rugbyprofiel, uiters bekwaam is om dié taak te verrig. André Markgraaff is die aangewese persoon wat met die plaaslike talent, daar is oorgenoeg in die Wes-Kaap, wondere sal verrig.
Dis frustrerend om te sien dat daar teruggeval is op Nick Mallett, wat in die verlede uiters begaafde spelers groot skade berokken het. Mens kan nie vergeet dat Gary Teichmann, André Joubert en James Small se rugbyloopbane deur Mallett kortgeknip is nie.
Die arme Bob Skinstad en Gaffie du Toit het groot skade gely. Quinton Davids gaan oorsee speel en Bolla Conradie gaan moontlik die WP verlaat. Is dit werklik nodig, veral nadat Conradie pas bewys het hy is 'n beter skrumskakel as Neil de Kock?
Die Franse is goeie spelers onder wie Mallett gedy het. Dis basies hulle wat hom weer 'n profiel gegee het, en nou sit ons met 'n probleem.
As die rugby-kop "inflammasie" het, kan die rugby-lyf onmoontlik die siekte ontsnap. G'n wonder WP-rugby kan nie rigting kry nie.
WP-RUGBYONDERSTEUNER Parow 
