
BELLVILLE. - Die vermeende moordenaar van Kim Abrahams (6) van Delft sal nie op borgtog vrygelaat word nie.
Landdros Fezile Fani het die borgtogaansoek van die agttienjarige man van Delft gister van die hand gewys.
Die staat het 'n sterk saak teen hom en hy sal waarskynlik in die hooggeregshof verhoor word, het Fani in die plaaslike landdroshof gesê. Indien die beskuldigde skuldig bevind word op 'n aanklag van moord, kan hy 'n vonnis van lewenslange tronkstraf opgelê word.
Ná die uitspraak het die beskuldigde omgedraai en vir sy familielede gewaai voordat hy na die hofselle geneem is.
Kim se lyk is etlike honderde meter van die laaste huise van Delft in digte bosse by 'n klein dam gevind. Sy is met haar gesig in die water gevind en haar broekie was afgetrek.
Hoewel die beskuldigde aanvanklik ook op aanklag van verkragting tereggestaan het, sal dit waarskynlik verander na onsedelike aanranding.
Die beskuldigde se naam mag slegs genoem word nadat hy op dié aanklag gepleit het.
In haar betoog het die aanklaer, me. Tozama Plaatjie, aangevoer die staat het reeds 'n sterk saak hoewel die uitslae van die DNS-toetse nog uitstaande is.
Mnr. Dudley Herman, vir die verdediging, het betoog dat die beskuldigde 'n sterk alibi het. Hy het die oorledene laas lewend gesien saam met haar pa.
Die staat het beswaar gemaak teen 'n versoek van Herman om 'n petisie in te handig waarin sowat sestig mense glo gevra het dat die beskuldigde borgtog kry. Dié versoek is ook deur die hof van die hand gewys.
Volgens Fani sal die beskuldigde ook 'n probleem hê met sy alibi tydens die verhoor. Eers sowat twee weke ná sy inhegtenisneming het die beskuldigde verklaar dat hy Kim saam met haar pa gesien het, het Fani gesê.
Die saak is uitgestel tot 30 Januarie volgende jaar.
