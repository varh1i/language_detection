
GEORGE. - Sy "barbaarse" optrede deur die tweejarige dogter van sy gasheer ná 'n hewige drinksessie te verkrag, het daartoe gelei dat 'n Mosselbaaise man in die rondgaande hooggeregshof hier tot lewenslange tronkstraf gevonnis is.
Regter Nathan Erasmus het Errol Briesies (40) lewenslank tronk toe gestuur nadat hy vroeër vanjaar erken het dat hy die kleuter in Februarie vanjaar in haar ouerhuis in Mosselbaai verkrag het.
Briesies het in die Mosselbaaise streekhof skuld op die aanklag beken en sy verhoor is na die hooggeregshof vir vonnisoplegging verwys.
Briesies, wat met 'n uitdrukkinglose gesig na sy vonnis geluister het, het vroeër in sy pleitverduideliking gesê hy en die meisie se pa het op 25 Februarie vanjaar ná werk 'n bottel brandewyn en whiskey gekoop en by die huis in Aslapark gaan drink.
Briesies en die pa, wat ook kollegas was, het aan die slaap geraak, waarna Briesies uit sy "tiep" wakker geword en die onderklere van die meisie verwyder het.
Hy het die kleuter gepenetreer en sê in sy pleitverduideliking hoewel hy dronk was, was hy bewus van sy optrede en het hy geweet wat om hom aangaan.
Briesies het egter besluit hy kan "nie voortgaan met wat hy besig was om te doen nie" en het omgedraai en verder geslaap.
Die ma van die slagoffertjie het gister voor vonnisoplegging getuig en vertel dat sy dié aand eers ná middernag van haar werk by 'n restaurant teruggekeer het. Dit was die eerste keer dat sy só laat teruggekeer het. Haar dogtertjie was huilerig en het gedurig na "hulle" verwys.
Die duidelik ontstelde ma, wat intussen van haar man vervreem is, het hartseer en met 'n skaars hoorbare stem getuig hoe sy die private dele van haar dogtertjie ondersoek het en gesien het dat dit rooi en geswel was.
Die ma het ook getuig dat Briesies en haar man op die egpaar se dubbelbed gelê en "tiep" het. Briesies het wakker geword en op die ma begin skel.
Die ma het getuig dat haar dogtertjie se broekie onder Briesies gelê het en dat sy gulp oop was. Haar man het steeds gelê en slaap.
Die ma het die polisie ontbied en het haar dogtertjie deur 'n geneesheer laat ondersoek.
Sy het getuig hoe haar dogter vir MIV-toetse moes gaan en dat dit negatief was. Sy het ook aan die hof gesê haar man het gereeld saam met vriende by die huis gedrink en dat sy Briesies op die aand van die voorval vir die eerste keer in twee jaar weer gesien het.
Die aanklaer, adv. Lenro Badenhorst, het voor vonnisoplegging gesê Briesies, self 'n pa van vier kinders, het die vriendskap van die slagoffer se pa misbruik.
Regter Erasmus het met vonnisoplegging gesê Briesies se optrede het die gesin "aan flarde geruk". Hy het bygevoeg die gemeenskap is "keelvol" vir misdade teenoor onskuldiges wat hulself nie kan verdedig nie en dat dit sy plig is om hulpelose slagoffers teen barbaarse optrede te beskerm.
