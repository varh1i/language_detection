
SO, 'n tenk petrol is deesdae duurder as 'n 'skuus tog-geskenk wat jy moet koop as jy haar verjaardag vergeet het. 
Goed dan, amper so duur. Maar hei, jy kry die idee. 
En asof dit nie genoeg is nie, het 'n humeurige Katrina 'n hele stad die ander dag byna oorstroom. Wat 'n hele falanks groenes terstond na hul osoonvriendelike bordkryt laat gryp en opnuut plakkate teen aardverwarming, uitlaatgasse, globalisering en die lig gespikkelde diepsee-rob laat neerpen het. 
Die vark in die verhaal? Jip, reg geraai. Die moderne motor. 
Die afgelope twee weke staan daar elke dag 'n kêrel en armswaai net buite die hoofingang van die Frankfurtse motorskou. Wel, eintlik doen hy meer as net armswaai, maar dis 'n gesinskoerant dié, so ons laat die besonderhede weg. Onthou net, 'n sypaadjie in die middel van die stad was nog nooit ontwerp om as volledig toegeruste woonhuis te dien nie. Met die klem op álle geriewe wat 'n huis jou bied.
Maar in elk geval. As jy so aan?gestap kom, kan jy die Koos nie miskyk nie. Wat ook heel verstaanbaar is, want om 'n giggel-geel driewielvoertuig met twee pare pikswart sonpanele op die dak mis te kyk, verg die skeel-blindheid van 'n Aussie-skeidsregter. 
Geen raaiskote ook wat die boodskap op sy drie baniere (saam met die slagspreuke op die deure) in Duits beteken het nie. Enigiets van Bush is 'n vark tot Bush is 'n verdomde vark, sal deug. 
Nou ja toe, of ons sonpaneel-aanbidder die amptelike stempel van Greenpeace op sy baniere dra al dan nie, maak nie saak nie. 
Dié ou verteenwoordig 'n ál groter wordende idee dat die hedendaagse vuurwa, en veral groot 4x4's, indirek sorg vir hoë oliepryse, gletsers wat smelt en orkane wat stede wegspoel. 
Dis egter nie waar die geteem ophou nie. 
Voorstelle oor hoe ons die sakie sommer flink kan oplos nog voordat die volgende David Hasselhoff-prentjie met sy Baywatch-kabaai in New Orleans se strate in jou in-mandjie beland het, word links en regs gemaak. 
Belas 4x4's wat swaar op brandstof is. Stel 'n dalende glyskaal vas wat uitlaatgasse elke paar jaar afwaarts aanpas. Moedig die ontwikkeling van alternatiewe brandstowwe aan. En les bes, beset sommer ook Land Rover se monteer-aanleg en verhinder produksie vir 'n volle dag. Dit sal hulle leer.
As jou skoene die multimedia-aanslag by die Groen-betoger oorleef het (die sonpanele is wel seer op die oog, maar dit bied goeie skuiling teen die reën), kan jy jou in die allerheiligdom van private vervoer begeef - Frankfurt '05.
Ouder gewoonte was die skou 'n stewige versameling van oktaan en rubber wat selfs die mees optimistiese kaftandraer in sy wortelsap sou laat stik. Vir die nie-so-sterkes is daar darem walvismusiek oor die luidsprekers gespeel. Om die ergste gemoedere te lawe.
'n Persoonlike hoogtepunt op vier wiele was die Corvette Z06. Die rede? 'n Rofstoei-kryt van 'n 7,0l- enjin wat die Yanks bokant sy voorwiele staangemaak het. Om net twee mense mee te vervoer.
Dis reg, sewe liter: Genoeg enjinkrag vir vier stadsmotortjies, met 'n ietsie ekstra nog oor vir die betoger se sonkrag-mobiel. Skaars heuphoogte staan dié pronkstuk van Detroit in sy 20 duim- breë tekkies - 'n raps laer as die bordjie waarop al sy enjinspesifikasies neergeskryf staan. 
'n Donut en 'n es verder het General Motors sy nuutste Humvee gewys, die H3, wat toevallig ook hier in Suid-Afrika gebou gaan word. Goed, langs die standaardgrootte Hummer lyk die nuweling soos Wagter se LegoZspeelding, maar die baba Hummer is steeds so groot soos jou gewone BMW X5. Net nie so brandstofdoeltreffend nie.
Dis egter nie net Detroit wat die laaste tyd met die ysters gespeel het nie. By Volkswagen se speelhoekie het die Touareg 4x4 met die groep se 6,0 l W12-enjin 'n erestaanplek gehad. 
Langsaan hom het Audi sy eerste treë in die groeiende (en uiters winsgewende) 4x4 mark met sy nuwe Q7 aangekondig. 
En dit was indrukwekkend, al 2,5 ton van die metaal, plastiek en rubber daarvan, dankie. So kan ons voortgaan. 
Lamborghini het gewys dat as jy behoorlik wil pret hê dié somer, het jy sy nuwe Gallardo-afslaandak-wiele nodig. 
Sy V10 enjin van 4,0 l sal die geknetter van ultravioletstrale op jou ontblote kopvel laat wegdreun, ou grote.
En Cadillac? Kom ons volstaan deur te sê hy het 'n eie ondersteuningsgroep vir oktaanverryking gehad, so welig het die petroldampe geborrel.
'n Siek spul, prewel die betoger op die sypaadjie en gaan kielie sommer weer die boom agter hom onder die tak. 
Rêrig? Nie noodwendig nie, sou ons sê. 
Die private motor (groot of klein) is net 'n logiese uitvloeisel van die ontwikkeling van die mens. 
Hoe meer gesofistikeerd ons word, hoe makliker probeer ons ons leefwêreld maak. 
Dit is ook nie iets nuuts nie. Toe die eerste sonwyser uitgevind is om die indeling van die dag makliker te maak, is dié proses al vasgelê.
Het almal van ons 'n eie motor nodig, of kan openbare vervoer in al ons behoeftes voorsien? Goeie vraag, maar kom ons gooi dit om. Het elke slaaf sy eie sonwyser nodig gehad, of net die sweepslaner? 
Miskien aanvanklik net diegene wat 'n behoefte aan 'n tydhou-meganisme nodig gehad het. 
Maar later het die nut van só 'n meganisme en die behoefte daaraan by mekaar uitgekom sodat mense later uit eie beweging 'n beter produk wou hê. 
Motors en die binnebrandenjin vorm net 'n klein skakel van hierdie natuurlike, logiese proses. 
En geen ode aan die woud geskryf op herwinde papier sal dit kan stopsit nie.
Tegnologie ontwikkel, altyd. Want dit maak die lewe vir ons makliker. Gits, dit maak dinge sommer lekkerder ook. 
Al ooit op die kuspad na Rooi-Els met 'n Porsche Boxster gery? 
Die behoefte aan nuwe tegnologie - solank as wat daar vrye wil geskied - sal nooit verdwyn nie.
En dis ook nodig, want ál meer mense wil 'n eie, brandstofdoeltreffende voertuig hê. 
Soos die hutbewoner na 'n woonstel smag, en daarna na 'n meenthuis, en dan 'n huis, en dan ietsie op Hermanus. 
Nee wat, as jy dan moet kwaad wees, gaan soek 'n knuppel om die oerknal mee hok te slaan. 
Want dis waar alles begin het. Sedertdien het ons net bly ontwikkel. Wel, hmh, behalwe natuurlik om verjaardae te onthou. 
mhattingh@dieburger.com. 
