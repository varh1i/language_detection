
LL. GARCIA. Sóller.
Les modificació de les Normes Urbanístiques del Pla general d'Ordenació Urbana de Sóller contradiu en diversos punts el Pla Territorial de Mallorca segons manifestacions fetes dels del comitè d'Unió Mallorquina.
Amb aquesta afirmació el comitè assegura que el regidor d'Urbanisme, Gabriel Darder «menteix» quan diu que la reforma -que ha rebut moltes al·legacions en contra per la iniciativa del grup Sóller on ets?- afecta només la redacció d'alguns punts que estaven mal redactats i pretén afavorir la qualitat de vida dels ciutadans.
Segons UM, «la modificació contradiu especialment el punt del PT en el qual es diu que, en sòl urbà, el planejament haurà de limitar la capacitat màxima poblacional mitjançant l'establiment d'un índex d'ús residencial, turístic o mixt de tal manera que els nuclis urbans consolidats mantenguin el seu propi tipus edificatori tradicional i es garanteixi l'adequat equilibri entre la població màxima servida i les dotacions d'equipaments, espais lliures, aparcaments i altres serveis urbanístics».
UM de Sóller es considera «enganyada», ja que es va refiar del PP quan donà suport a la proposta quan aquesta passà pel ple i vaticinen que la reforma promoguda per l'equip de Govern «no podrà ser aprovada pel Consell de Mallorca, ja que és contrària a l'esperit i a la lletra del Pla Territorial de Mallorca». En un comunicat emès ahir mateix, Unió Mallorquina assegura que «davant els fets urbanístics que poden canviar no tan sols la fisonomia de la Vall sinó també l'ambient de tranquil·litat i qualitat de vida dels carrers del centre antic, ens reiteram i assumim la defensa del nostre programa i les pautes que marquen la política territorial de Mallorca».
