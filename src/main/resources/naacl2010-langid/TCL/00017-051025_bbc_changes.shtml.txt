ऐसी ख़बरें है कि बीबीसी वर्ल्ड सर्विस अरबी भाषा में एक अंतरराष्ट्रीय समाचार चैनल शुरू करने की योजना बना रही है.
बीबीसी वर्ल्ड सर्विस के डॉयरेक्टर नाइजल चैपमैन संस्था के 70 साल के इतिहास में संभवतः सबसे बड़े परिवर्तनों की आज घोषणा करने वाले हैं.
इन परिवर्तनों को बीबीसी वर्ल्ड सर्विस रणनीति-2010 का नाम दिया गया है जिसे बोर्ड ऑफ़ गवर्नर्स पहले ही मंज़ूरी दे चुका है.
इस रणनीति में बीबीसी के अरबी भाषा के टेलीविज़न चैनल शुरू करने की भी घोषणा हो सकती है और बीबीसी का यह पहला ऐसा अंतरराष्ट्रीय चैनल होगा जो सार्वजनिक धन से चलेगा.
बीबीसी वर्ल्ड नाम से अंतरराष्ट्रीय समाचार चैनल पहले से ही चल रहा है लेकिन उसके लिए धन व्यावसायिक तरीकों से उगाया जाता है.
ख़बरों से संकेत मिलता है कि बीबीसी वर्ल्ड सर्विस की कुछ भाषा सेवाओं पर इन परिवर्तनों का व्यापक असर पड़ सकता है क्योंकि संसाधनों में बड़ी फेरबदल होनी है.
हालाँकि बीबीसी वर्ल्ड सर्विस के एक प्रवक्ता ने इन परिवर्तनों का विवरण देने से यह कहते हुए इनकार कर दिया कि पहले इनकी जानकारी संस्था के कर्मचारियों को दी जाएगी.
ग़ौरतलब है कि बीबीसी वर्ल्ड सर्विस विश्व की 42 भाषाओं में रेडियो प्रसारण करती है और अनेक भाषाओं में इसकी ऑनलाइन सेवाएँ भी हैं.
