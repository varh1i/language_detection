For en jysk fedterøv er det noget af et mareridt at komme igennem: En skilsmisse til ni mio. kr. - derefter ud på landevejene for at forsøge at indvinde noget af det tabte sammen med den gamle makker Jacob Haugaard.
Sådan er situationen for Finn Nørbygaard, der har karakteriseret sig selv som meget påholdende. Han har fyret sin kone som direktør i et aktieselskab, hvor den nu delte formue er sparet op. Og han har overladt parrets tidligere fælles hjem på Dådyrvej i Skåde til fru forhenværende. Det hele fremgår af offentlige registreringer, Ekstra Bladet har gennemgået.
Klap i-skilsmisse
Når skilsmissen er så dyr, som den er for Finn, skyldes det, at han som ung lod være med at lave en ægtepagt. Har man ikke et sådant dokument, skal formuen deles, når et langt ægteskab opløses.
Den ellers snakkesalige 53-årige entertainer Finn Nørbygaard siger 'ingen kommentar' til ethvert spørgsmål om hans skilsmisse fra typograf Mette Vibeke Sonne Nørbygaard.
- Jeg ved ikke hvor længe, du gider fortsætte samtalen på denne her måde, spørger den morsomme mand.
Det er den længste sætning, Ekstra Bladet i denne sammenhæng kan få ud af den fraskilte.
Mette Vibeke Sonne Nørgaard siger i en mobiltelefon, at hun heller ikke har lyst til at fortælle, hvad hun har fået ud af det delte bo. 
- Jeg har ikke tid til at tale mere med dig, er hendes afskedssalut. 
3,1 mio. i huset
En del af skilsmisse-afregningen består i, at Finn Nørbygaard har givet Mette skøde på villaen på Dådyrvej i Skåde, som parret købte for fire år siden. Huset er vurderet til 3.150.000 kr., men er formentlig en del mere værd, fordi det ligger på en grund på 1454 kvadratmeter i et attraktivt kvarter. En del gevinster i boliglotteriet falder i Århus' bedre kvarterer.
Den væsentligste del af Finn Nørbygaards aktiver var stuvet af vejen i et aktieselskab med titlen M.V.S. & Co. -initialer, der til forveksling ligner den nu forladte kones. Mette Vibeke Sonne var da også lønnet direktør i selskabet indtil udgangen af juni, og det er skilsmissen ikke blevet billigere af. Nu har Finn selv taget over. Selskabets aktiviteter er i øvrigt underholdningsbranchen, video og film samt investering i værdipapirer
Selskabets seneste regnskab viser en egenkapitel på 18,7 mio. kr. efter en fremgang på næsten syv mio. pr. på et enkelt år, så når der skulle deles, blev det på et dyrt tidspunkt set fra sparsommelige Finns side.
Men så har der været noget at dele, som en komiker kunne finde på at sige.
