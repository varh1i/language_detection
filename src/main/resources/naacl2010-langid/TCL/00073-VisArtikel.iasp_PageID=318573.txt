Tre svenske turister og en norsk rejseleder døde søndag i forbindelse med en busulykke på Tenerife, oplyser de spanske myndigheder. Yderligere 22 passagerer blev kvæstet ved ulykken, fem af disse alvorligt.
Ulykken skete, da en af rejseselskabet Apollos busser ved middagstid kørte af vejen nær lufthavnen på den spanske ø. To svenskere, en voksen og et fem-årigt barn, samt den norske rejseleder, døde på stedet. Yderligere et svensk barn, hvis alder ikke er oplyst, døde senere søndag på hospitalet, oplyser civilgarden på Tenerife til det svenske nyhedsbureau TT.
Den svenske kirke på Tenerife blev åbnet straks efter, at ulykken blev kendt. Den fungerer som en slags krisecentral. Den svenske konsul på Gran Canaria var søndag på vej til Tenerife, oplyser TT.
Ifølge de første oplysninger skete ulykken, da en personbil overhalede bussen og så kørte for hurtigt ind foran bussen, da overhalingen var overstået. Bussen kørte op i bilen og kørte derpå af vejbanen og væltede rundt.
Buschaufføren er blevet alkoholtestet, og han havde ikke drukket. Ubekræftede oplysninger siger, at det samme ikke var tilfældet med føreren af personbilen.
