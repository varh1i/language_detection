
Vaata tulemusi
Küsida võib kõike. Kord helistas üks daam ja tahtis teada, mis päev parajasti on. Et tema ootab raadiost õhtust programmi, aga spordisaade muudkui jätkub ja õhtust programmi ei tulegi. 
«Ütlesin talle siis, mis päev on, aga raadioprogrammide koha pealt ei saa kahjuks aidata,» räägib Tartus asuva Samresi kõnekeskuse operaator Elo Endrikson, Tartu Ülikooli skandinavistikatudeng.
Kell Samresi kontori seinal näitab Rootsi aega ja seinad on kaetud Rootsi kaartidega. Aga aknast paistab Tartu Raekoja plats ning teise akna taga lehvib Vene konsulaadi lipp ning askeldavad eesti ehitusmehed. Kuid kahe akna vahele jääv ruum on täis rootsikeelset jutuvada.
Operaator Tuulike Mölder viskab kõrvaklapid peast. Püsiklient Robert Linköpingist on esinenud oma tavapärasel nõudlikul moel ja suutnud end taksosabas vahele pressida.
«Kunagi ta küsis meilt, kas auto tuleb siis Eestist,» räägib Mölder. Robert on nõudlik mees ja kipub vahel kuri olema. 
Tasapisi on Rootsis hakatud harjuma mõttega, et auto tellimusi vahendavad eestlased Eestis, sest autod jõuavad ikka kohale ja sõidud saavad tehtud. Esialgsed negatiivsed reaktsioonid – operaatorid rääkisid aktsendiga – on nüüdseks peaaegu kadunud ning Rootsi eakad härrad püüavad üle mere kokku leppida kohtumisi ja teha komplimente.
«Üks just ütles, et käisime Tartus, kas te mind nägite, mina olin see ratastooliga,» tuleb Mölderil meelde.
Samresi Tartu kontori juhataja Anna Sommar saadeti peakontorist Tartusse firma filiaali looma veebruaris, ta jääb siia kuni järgmise suveni. Sõnagi eesti keelt oskamata tuli tal hankida paberid, leida kontoriruum ning töötajad.
Eestis saab säästa 
Rootsis on firmal kaheksa telefonikeskust, Tartu poole hakati vaatama, et palgakulusid kokku hoida. 
Tartu keskus on ühenduses kõigi teisega ning kui kuskil venib kõnede ootejärjekord liiga pikaks, suunab arvuti kõne üle mere Eestisse. Siit saab tellida taksot, et minna arstile, poodi või turule. Kiired haiglasseminekud jäävad kiirabile, aga mitu korda nädalas neerudialüüsile või keemiaravisüstile minejad on Samresi kundenimekirjas.
Autosid firmal endal ei ole, sõidud tellitakse taksofirmadelt, sõitjad maksavad tavalise bussisõidu tariifi järgi.
Kontori toomine Eestisse hoiab kokku umbes poole kuludest. Rootsis mitte eriti hea mainega telefonioperaatoriametisse on Eestis õnnestunud leida hea rootsi keele oskusega ja hästi motiveeritud töötajaid, rõhutab Sommar.
Kuid rootsi keele oskajaid jahivad kõik suuremad Eesti telefonikeskused ning Hiltoni hotellide reserveerimiskeskuse hiljutine esitlus Tartu Ülikoolis teeb Sommari murelikuks. 
Samresi töötajaid otsides olid rootsi keele tudengid esimesed, kellele ta pakkumisi tegema hakkas. Praegu maksab ta operaatorile tunnis keskmiselt 35–40 krooni, mis normaalkoormuse juures teeb kuupalgaks umbes kuus tuhat Eesti krooni.
«Minu töötajad ei taha minna Tallinna, sest nad tahavad elada Tartus,» kõlab Sommari hääles veendumus. Paljud käivad tööl ülikooli kõrvalt ja saavad vahetusi sättida loengute järgi.
Elo Endrikson ütleb, et see töö annab talle üüri- ja söögiraha, kuid pärast lõpetamist oleks õppinud filoloogile telefonioperaatori amet madal lend. «See pole karjääritegemise koht,» märgib ta.
Umbkeelsed kooli 
Tartus juba napib rootsi keele oskajaid. Samres on võtnud ette eksperimendi – kuu tagasi algasid firma poolt kinnimakstud kursused, kus 12 rootsi keele oskuseta inimest üritatakse kevadeks koolitada sellisele tasemele, et nad suudaksid võtta sisse koha Samresi kõnekeskuses.
«Meid huvitab, kas nii on võimalik töötajaid saada,» ütleb Sommar.
Selle eksperimendi tulemus huvitab ka teisi Eesti telefonikeskusi. Tallinnas asuva Baltcomi juhatuse esimees Erki Koldits ütleb, et ootab poole aasta pärast huviga tulemusi.
Baltcomi laienemisplaanid on seadnud eesmärgiks kasvatada töötajate arvu praeguselt 120 inimeselt 160ni. 
Suhtlustasandil soome või rootsi keelt oskavaid inimesi võetakse praegu ametisse kuupalgaga alates 13 000 kroonist.
Kolditsa sõnul on rootsi keele oskajate puhul jõutud faasi, kus neid tuleb teistest firmadest üles osta. 
Samas on see väljakutse väikese palgaga müüjatöö tegijatele, kel hea võimalus keel selgeks õppida ning parema palgaga tööd leida.
Hiltoni hotelliketi broneerimiskeskus Tallinnas Peterburi maanteel alustas neli aastat tagasi paarikümne töötajaga, aasta lõpuks peaks töötajate arv ületama 200 inimese piiri, aga see pole Tallinna kõnekeskuse personalijuhi Signe Toomi sõnul veel piir.
Juurde palgatakse Skandinaavia ja ka teisi Euroopa keeli oskavaid operaatoreid, kes hakkavad keskuses tegema broneeringuid kõigisse keti hotellidesse üle maailma. 
Töö käib tosinas keeles, nende hulgas ka eesti, ehkki neid kõnesid on üsna vähe.
Põhiosa kõnedest tuleb Euroopast, aga Tallinnas suheldakse ka Kanada, USA ja Austraalia klientidega. Põhja-Ameerikaga arvestamiseks töötab keskus Tallinnas argipäeviti kella kaheni öösel. Operaator peab suutma leida arvutist infot kohaliku ilma, raha või taksohindade kohta.
>
 
