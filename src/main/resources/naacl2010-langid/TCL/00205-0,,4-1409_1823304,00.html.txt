
GEORGE. - "Ek voel asof ek nie beheer het oor wat ek dink en beplan nie. Ek kry druk van alle kante. My polisse verval, my versekering verval, my water en ligte gaan afgesit word. Ek het nie beheer hieroor nie. Ek is desperaat, want wie of wat moet ek nog bel om hierdie situasie te probeer oplos?"
Só sê 'n polisielid (skuilnaam X) wie se salaris gestaak is omdat X tydens siekteverlof nie tuis aangetref is nie. Uit vrees vir viktimisasie word X se identiteit beskerm.
X is tans op aanbeveling van 'n psigiater met siekteverlof nadat post-traumatiese stresversteuring en erge depressie by haar gediagnoseer is.
X se opmerkings kom nadat insp. Nicolaas Huysamen (41) van Oudtshoorn Sondag selfmoord gepleeg het - die derde polisielid in die bestek van vyf weke.
Dit is 'n reël dat polisielede tydens siekte-verlof tuis moet wees, tensy hulle toestemming het om hul huise te verlaat, het die polisie gister bevestig.
Die feit dat X se salaris gestaak is, was die laaste strooi.
X het jare lank ernstige geweldsmisdade soos moord, verkragting en roof ondersoek. X het dikwels oortyd gewerk, kursusse suksesvol voltooi en selde 'n dag afgevat.
Vir 'n ruk lank het X minder ernstige sake ondersoek, maar was steeds 'n voorslag in die kantoor, waar almal, ook bevelvoerders, X op die hande gedra het.
Toe begin dinge skeefloop. Op 'n dag is X na 'n pos verskuif omdat X "nie produce nie", en is meegedeel dat die "superintendent 'n ongeskiktheidsraad teen jou (wil) hou".
X is teruggestuur na die vorige pos, maar sonder lessenaar en met dieselfde werk wat enkele weke tevore op bevel daar gelaat is.
"Bestuur het my geïgnoreer. Tot in daardie stadium was ek 'n gerespekteerde lid van die speurdiens. Ek het myself besig gehou met wat ook al ek kon kry om te doen."
'n Week later is X teruggestuur na die ander pos.
"Ná 'n stresvolle week, wetend dat ek as onbekwaam beskou word, ten spyte daarvan dat ek my beste gedoen het en sonder 'n lessenaar moes werk terwyl die hele stasie oor my gons, het ek gevoel ek is besig om beheer te verloor. Ek het 'n psigiater gaan sien wat my afgeboek het."
X is die enigste broodwinner.
"Moet ek die dokter se bevinding ignoreer en teruggaan werk toe? 
"My medies is gestop en ek kan nie meer verder baklei nie.
"Ek weet ek sal nie in 'n stresvolle omgewing kan funksioneer nie," het X gesê. "Ek kan dit nie meer hanteer nie.
"Ek het opnuut in depressie verval, ek kry angsaanvalle, nagmerries, selfmoordgedagtes. 
"Ek kan nie meer die situasie objektief benader nie." 
