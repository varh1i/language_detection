לראשונה בקריירת המשחק שלו, שלא פסחה כמעט על אף תיאטרון בישראל, יופיע השחקן יורם חטב בתיאטרון בית לסין. חטב יגלם את דמותו של יגאל, בעלה של אמנית הווידיאו-ארט מיקה (דפנה רכטר), במחזהו של הלל מיטלפונקט "ריגוש", שהחזרות עליו החלו בסוף השבוע בעבר. 
חטב, המכהן כיו"ר שח"ם (איגוד שחקני המסך) והתפרסם כמוביל המאבק להגדלת תקציב התרבות, שיחק עד לאחרונה בקאמרי ("קוויאר ועדשים"), ולפני כן שיחק קרוב לחמש שנים בהבימה (תפקידו ב"קפואים" זיכה אותו בפרס שחקן השנה בתיאטרון). לפניהם שיחק בתיאטרון חיפה (ב"ציד המכשפות"), בתיאטרון הסמטה ("החדר" של הרולד פינטר), החאן ("מידה כנגד מידה"), הקאמרי ("תיקון חצות"), ובראשית דרכו בתיאטרון באר שבע ("סטפן וזינגר"). 
"אני הולך ממקום למקום", הסביר חטב, "אבל אני לא מקדש את ההתגלגלות הזאת כדרך חיים, זה סוג של אילוץ. את הקאמרי לא עזבתי בטריקת דלת - נפרדנו כידידים ובלהתראות. מה שמכתיב הוא סוג החומר. אני הולך למקום שמציע לי אתגר משחקי". 
בתשובה לשאלה אם התפקיד ב"ריגוש" הוא באמת כה אתגרי, אמר חטב: "אני אוהב את התפקיד כי יגאל במחזה הוא אדם מתוחכם, מצויד בכלים מחשבתיים וניתוחיים, כמו רבים מבני העידן המודרני, אבל בסופו של דבר סובל מהונאה עצמית והתחכמות מתמדת שמונעות ממנו לחוות את האינטימיות, או את העדרה. כשהוא מגיע לתובנות האלה - כמעט מאוחר מדי". 
