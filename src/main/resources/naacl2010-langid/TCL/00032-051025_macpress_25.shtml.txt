ДНЕВНИК пишува дека вселенскиот патријарх Вартоломеј, во последното писмо до премиерот Владо Бучковски, потврдил дека останува на досегашните позиции, според кои, МПЦ треба, како што пренесува ДНЕВНИК, да се врати во прегратките на Српската православна црква. 
Весникот објавува дека Вселенскиот патријарх не предлага нови преговори меѓу двете цркви, туку, пред се бара промена на односот на македонската држава кон црковниот спор и безусловно ослободување од затвор на владиката Јован Вранишковски.
Царинска соработка
УТРИНСКИ ја пренесува изјавата на директорот на Царинската Управа на Македонија, Илија Илоски, дека соработката меѓу царинските служби на земјите од Југоисточна Европа е се поизразена за разлика од пред три години кога, речиси и не постоеше. 
Илоски ова го изјавил на регионалната конференција во Охрид, каде учествуваат високи царински делегации од регионот и претставници на УНМИК на Косово. 
Како што пренесува УТРИНСКИ, учесниците расправаат за начините за уште посилна и поефикасна царинска соработка. 
Озаконет пристап до информации
ВРЕМЕ објавува дека пратениците прво ќе расправаат за последната фаза од уставните измени, а потоа ќе го отворат Законот за пристап до информациите, што Владата го утврди минатата недела.
ВРЕМЕ го пренесува ставот на Министерството за правда дека, во меѓувреме, треба да се утврди дали законското регулирање на пристапот до информации ќе повлече уставни измени. 
Во предлог - законот за пристап до информации се предвидува институциите најмногу за 30 дена да одговорат на барање за информација, но Законот пропишува и казни за службено лице кое ќе одбие да даде информација
