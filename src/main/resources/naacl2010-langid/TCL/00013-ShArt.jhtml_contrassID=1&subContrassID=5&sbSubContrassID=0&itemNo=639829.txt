א', פנסיונר של חברת החשמל, הוא פקח מתנדב של המשרד לאיכות הסביבה. בסופי שבוע הוא עולה על גב סוס שהוא מחזיק באזור חוף הכרמל ויוצא לנסות לסייע במאבק הסיזיפי נגד זיהום החופים. הדבר שמטריד את א' יותר מכל הוא ההשתוללות של נהגי ג'יפים על קו המים, הגורמת להרס סביבתי ומסכנת את חיי הנוסעים והמתרחצים.
"אני שומר בכיס את נוסח החוק האוסר נהיגה על החוף, אך ברוב המקרים צוחקים לי בפנים", הוא אומר. "מדובר באנשים רציניים, לא פרחחים. אחד הנוסעים ה'קבועים' הוא פרופסור ידוע באוניברסיטת חיפה, שנחשב גם 'סביבתי' מאוד. אני פוגש אותו לא פעם נוסע עם חברים על החוף, מצפצף על החוק". לדברי א', כבר כמה פעמים התקשר למשטרה ולפקחי המועצה, אך אלה טוענים שידיהם כבולות.
יש סיבה אחת לכך שנהגי ג'יפים מצפצפים על החוק ופקחים לא אוכפים אותו: "חוק איסור נהיגה ברכב בחוף הים" מ-1997 הוא חוק בעייתי מבחינה חקיקתית, עמוס "חורים" ו"תקלות" שלא מאפשרים אכיפה בפועל. במשרד הפנים החליטו לפני שלוש שנים לתקן את החוק והקימו צוות מיוחד; אבל הדבר המפתיע באמת הוא שהנוסחה הסופית של החוק המתוקן - שאמור לחסל את ההשתוללות על חופי הים - "תקועה" כבר כמעט שנה בלשכתו של עו"ד יהודה זמרת, היועץ המשפטי של משרד הפנים.
גורמים במשרד הפנים אומרים שהחוק מתעכב בעיקר בגלל מאבקי אגו בתוך המשרד, וגם בגלל כאלה בין משרד הפנים והמשרד לאיכות הסביבה. בשורה התחתונה, אומרים שם, שר הפנים לא אוכף את סמכותו על יועצו המשפטי, להעברת הנוסח הסופי של תיקון החוק לכנסת.
מאמציה של הלשכה המשפטית במשרד לאיכות הסביבה הם בעיקר אלה שהביאו לחקיקתו של החוק לפני שמונה שנים. נסיעת רכבי שטח על חוף הים מביאה עמה נזקים סביבתיים בלתי הפיכים - כמו שינוי ערוצי זרימה של נחלים, פגיעה בחי ובצומח והרס דיונות ומצוקים, אבל גם מהווה סיכון גדול להולכי רגל ולמתרחצים. כיוון שמי שאמור היה לשאת בנטל האכיפה הם פקחים של רשויות מקומיות, החל מאבק בין משרד הפנים והמשרד לאיכות הסביבה על ה"בעלות" על החוק. בסופו של דבר, החוק עבר לאחריות משרד הפנים, דבר שלדברי גורמים במשרד הפנים גרם לאנשי המשרד לאיכות הסביבה ל"היעלב" ולגלות פחות מוטיווציה לסייע בקידום החוק.
עד 2001 היה החוק לא פעיל, כיוון שלא נקבעו תקנות לאכיפתו. בשנה זו עתר עו"ד פרטי חובב טבע בשם אריה וירניק לבג"ץ, בדרישה לחייב את המדינה לקבוע תקנות ליישום החוק. בעקבות העתירה, החל הליך קביעת תקנות, וכשהושלם ב-2002, החלו במשרד הפנים להכשיר פקחים של הרשויות המקומיות לצאת לשטח. בקרב הרשויות המקומיות התקבל החוק בתחילה בחשדנות, אולם גישה זו השתנתה במהרה, כאשר התברר שהכסף מהקנסות שיינתנו - 500 שקל קנס לנסיעה על חוף ים "רגיל" ו-1,000 שקל על נסיעה בחוף רחצה מוכרז או בחוף "אסור" - ייכנסו לקופת המועצה.
ואולם, מיד עם תחילת עבודת הפקחים התגלו כמה בעיות ביישום החוק. המרכזית שבהן היתה העובדה שהפקח צריך לזהות את הנהג ברכב, לרשום את שמו ולתת לו את הודעת הקנס ביד. ברוב המקרים, כשהפקח התקרב לכלי הרכב, הנהג לחץ על דוושת הגז ונעלם. בניגוד לשוטר תנועה שיכול במקרה כזה לרשום דו"ח על פי מספר הרכב, לפקח לא היתה אפשרות לעשות דבר. הבעיה השנייה תיסכלה בעיקר את אוכלוסיית פקחי רשות הטבע והגנים - אחד הליקויים בחוק המקורי הוא הגבלת הנסיעה על חופי הים רק ברצועה צרה של 100 מטר. ברשות הטבע מספרים שנהגי ג'יפים שיודעים היטב את מגבלות החוק נוסעים על דיונות במרחק של 120 מטר מקו המים ו"מצפצפים" על הפקחים שלא יכולים לעשות דבר. בשל קשיי האכיפה, נרשמו מ-2001 פחות מ-300 דו"חות לנהגי ג'יפים שהשתוללו על החוף, וכיום לא נאכף החוק כלל.
ב-2003 כינס משרד הפנים צוות של מומחים ל"שיפוץ" החוק, בשיתוף אנשי המשרד לאיכות הסביבה ומשרד המשפטים. בדצמבר 2004 השלים הצוות את עבודתו - השינויים העיקריים שהוצעו היו האפשרות להטיל קנס על פי מספר הרישוי של הרכב, יצירת מנגנון גמיש לשינוי התחומים האסורים לנסיעה (לדוגמה, הגדלת הרצועה האסורה לנסיעה במקרה של שמורת טבע או חוף מוכרז) ותיקון "מדרג הענישה" (על פי התיקון, נהג שמתפרע עלול לאבד את רישיונו). טיוטת החוק הושלמה עד כדי אישור של משרד האוצר שהתיקון לא יעלה כסף לקופת המדינה ואישור של היועץ המשפטי לממשלה שהתיקון לחוק מקובל עליו.
בדצמבר 2004 השלים הצוות 
