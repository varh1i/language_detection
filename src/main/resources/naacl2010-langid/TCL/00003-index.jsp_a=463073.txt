Det finns fem huvudfrågor:
För det första:
Hur långt högerut kan socialdemokraterna gå och ändå fortsätta kalla sig ett arbetarparti?
Göran Persson vill uppfattas som en god traditionell socialdemokrat. Men det är svårt när man har en grosshandlarjargong och ägnar en stor del av energin åt att planera herrgårdslivet på landet.
Under Perssons partiledarskap har sossarna gått högerut. Det anser 51 procent av alla väljare och 47 procent av socialdemokraterna enligt en Sifoundersökning.
Fråga: Ska s fortsätta med sin maktmaximerings-ideologi för att till varje pris få behålla makten?
För det andra:
Sossarna har lätt att jobba ihop med vänsterpartiet medan det yviga, stingsliga och oförutsägbara miljöpartiet krånglar till det hela tiden.
Precis som ett skrikigt barn får mp sin vilja igenom gång efter gång.
Många socialdemokrater kan inte begripa eftergifterna åt miljöpartiet. 
De förstår inte varför det ska miljardinvesteras på en järnväg i Norrland eller vad friåret ska vara bra för. Många socialdemokratiska riksdagsledamöter är hjärtligt trötta på miljöpartiet.
Men nu är det slut på stödpartiandet, säger mp. Efter nästa val har statsministern lovat att vi ska få sitta i regeringen.
- Har jag inte alls det, säger Göran Persson.
Fråga: Tänker sossarna ta in mp i en eventuell regering? Både väljare och partifolk vill veta.
För det tredje:
Flera gånger har Göran Persson satt myror i huvudet på sina egna genom att säga att han funderar på att hoppa av. Många önskar att han slutar snacka och verkligen gör det också.
Och varför kommer inte den utpekade kronprinsessan Margot Wallström till kongressen i Malmö?
Hon har åkt på semester med familjen under sossarnas ödeskongress. Vill hon inte eller får hon inte komma?
Fråga: Kan SAP nå framgång med en partiledare som inte står med båda fötterna i jobbet och som ändå motar bort tänkta efterträdare?
För det fjärde: 
Arbetslösheten är ett segt spöke som hemsöker konungariket. I budgeten finns det pengar till en slags beredskapsjobb i men några riktiga jobb blir det inte trots högkonjunktur.
Helt klart är att det var mindre lyckat ur sysselsättningssynpunkt att flytta över sjukskrivningskostnaderna på arbetsgivarna.
Fråga: Hur ska socialdemokraterna lyckas få företagen i landet att växa och förmå dem att anställa?
Och sist: Tystnaden!
Varför är SAP så tyst i ämnen som är känsliga? Den svenska flykting- och integrationspolitiken har kollapsat. Klyftorna mellan dem som heter svenskt och har jobb och dem som har utländska namn och inga jobb växer för var dag. 
Det finns getton i Sverige och en rasism som är värre än USA på 60-talet.
Ett annat känsligt ämne som s försöker tiga sig igenom är EU!
Partiet slutade prata om den europeiska unionen efter nederlaget vid EMU-omröstningen.
