 Ngasemuva oMose no-Aroni bafika, bathi kuFaro: "Usho kanje uJehova uNkulunkulu ka-Israyeli, uthi: ‘Bavumele abantu bami ukuba bahambe, bangenzele umkhosi ehlane.’" 
 Wathi uFaro: "Ngubani uJehova ukuba ngilalele izwi lakhe, ngimyeke u-Israyeli ukuba ahambe na? Angimazi uJehova, futhi angiyikumvumela u-Israyeli ukuba ahambe." 
 Base bethi: "UNkulunkulu wamaHeberu uhlangene nathi; ake sihambe ibanga lezinsuku ezintathu, siye ehlane, sihlabele uJehova uNkulunkulu wethu, funa asehlele ngesifo nangenkemba." 
 Inkosi yaseGibithe yathi kubo: "Nibakhumulelani abantu emithwalweni yabo nina Mose no-Aroni na? Hambani, niye emisebenzini yenu." 
 UFaro wathi: "Bheka, abantu sebebaningi ezweni, nokho niyabaphumuza emithwalweni yabo." 
 Ngalona lolo suku uFaro wayala abaphathi babantu nezinduna zabo, wathi: 
 "Anisayikubanika abantu utshani bokwenza izitini njengaphambili; mabahambe bazibuthele utshani. 
 Kepha isilinganiso sezitini ekade besenza, bamiseleni sona, ningasinciphisi, ngokuba bayenqena; ngalokho bayakhala bathi: ‘Masihambe sihlabele uNkulunkulu wethu.’ 
 Mayenziwe ibe nzima imisebenzi phezu kwabantu, bayisebenze, banganakekeli amazwi okukhohlisa." 
 Baphuma-ke abaphathi babantu nezinduna zabo, bakhuluma kubantu, bathi: "UFaro usho uthi: ‘Angisayikuninika utshani.’ 
 Hambani nina, nizifunele utshani, lapho ningabuthola khona, ngokuba imisebenzi yenu ayiyikuncishiswa ngalutho."
 Base behlakazeka abantu ezweni lonke laseGibithe ukuyobutha izinhlanga zibe yibona tshani babo. 
 Abaphathi babaqhuba, bathi: "Qedani imisebenzi yenu, imisebenzi yemihla ngemihla, njengasezinsukwini kusekhona utshani." 
 Izinduna zabantwana bakwa-Israyeli abazibeke phezu kwabo abaphathi bakaFaro zashaywa, zabuzwa ukuthi: "Aniqedanga ngani umsebenzi wenu izolo nanamuhla ukubumba izitini njengaphambili na?" 
 Zase zifika izinduna zabantwana bakwa-Israyeli, zakhala kuFaro, zathi: "Uziphathelani izinceku zakho kanje na? 
 Izinceku zakho aziphiwanga tshani; nokho bathi kithi: ‘Bumbani izitini.’ Futhi bheka, izinceku zakho ziyashaywa, kepha icala likubantu bakho." 
 Kepha wathi: "Yinina enenqena, yebo, niyenqena; ngalokho nithi: ‘Ake sihambe sihlabele uJehova.’ 
 Ngalokho hambani nisebenze, ngokuba aniyikuphiwa tshani, kepha isilinganiso sezitini niyakusiqeda." 
 Izinduna zabantwana bakwa-Israyeli zabona ukuthi basekuhluphekeni, lapho kuthiwa: "Aniyikunciphisa izitini zenu esilinganisweni semihla ngemihla." 
 Zahlangana noMose no-Aroni ababemi khona ukuzihlangabeza zisaphuma kuFaro. 
 Zathi kubo: "UJehova makanibheke, ahlulele, ngokuba nilenzile iphunga lethu linuke kabi emehlweni kaFaro nasemehlweni ezinceku zakhe, nibeke inkemba esandleni sabo ukuba basibulale." 
 UMose wayesebuyela kuJehova, wathi: "Nkosi, wenzeleni okubi kulaba bantu na? Ungithumeleni mina na? 
 Selokhu ngafika kuFaro ukukhuluma egameni lakho, ubaphathe kabi laba bantu, nawe awubophulanga nakanci abantu bakho."
