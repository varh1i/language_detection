دانشمندان برزيلی و آمريکايی می گويند به نظر می رسد که ابعاد نابودی جنگل های آمازون دست کم به اندازه 60 درصد کمتر از ميزان واقعی برآورد شده است.
آنها به تازگی مطالعه ای را تکميل کرده اند که از تکنيک های پيشرفته تر تصويربرداری ماهواره ای برای آشکار کردن انواع مختلف قطع درختان استفاده می کند.
دولت برزيل از اين گزارش استقبال کرده اما می گويد ارقام آن اغراق آميز است.
ابعاد نابودی جنگل های آمازون چنان گسترده است که برای اندازه گيری آن راهی جز استفاده از ماهواره ها وجود ندارد.
مشکل اينجاست که هرچند که شيوه های رايج عکس برداری با ماهواره می تواند قسمت هايی از جنگل را که به طور کامل نابود شده نشان دهد، اما نوع ديگری را که "قطع گزينشی" ناميده می شود آشکار نمی کند.
در قطع گزينشی درختان منفرد که دارای ارزش ويژه ای هستند مثلا درخت های ماهون بريده می شوند اما درخت های اطراف آن دست نمی خورد.
اين تيم مشترک از دانشمندان برزيلی و آمريکايی با کمک داده های آژانس فضايی آمريکا، ناسا، به معاينه عکس هايی با وضوح خارق العاده از اين جنگل ها پرداخت.
آنها نتيجه گيری کردند ناحيه ای از جنگل که در فاصله سال های 1999 تا 2002 نابود شده هزاران کيلومتر مربع بيش از برآوردهای قبلی است.
آنها همچنين دريافتند که دی اکسيد کربن رها شده در جو در حدود 25 درصد بيش از تخمين ها است، رقمی که احتمالا برای تاثير گذاشتن بر روند گرمايش زمين کافی است.
مقام های برزيلی اين دانشمندان را به خاطر پررنگ کردن موضوع قطع گزينشی مورد ستايش قرار دادند اما گفتند که به سختی می توان چنين ارقامی را باور کرد.
تاجرانی که درگير قطع گزينشی هستند می گويند که اين کار در مقايسه با قطع انبوه درختان در منطقه ای وسيع کم ضررتر است.
اما فعالان محيط زيست می گويند که رسيدن به درختان ارزشمند در جنگل نيازمند جاده سازی و انتقال تجهيزات سنگين است که نمی تواند برای آمازون فايده ای داشته باشد.
