
Kung kadalasan ang mga rallyista ay nakakatikim ng mabangis na pangil ng kontrobersiyal na calibrated preemptive response (CPR) na ipinatutupad ng anti-riot ng Manila Police District (MPD), sa kauna-unahang pagkakataon kahapon ay nagmistulang ‘maamong tupa’ ang mga ito at pinayagang makapasok sa makasaysayang Mendiola Bridge ang grupong Black & White Movement.
Ang Black & White Movement na pinangunahan ng dalawang miyembro ng Hyatt 10 na sina dating DSWD Secretary Corazon ‘Dinky’ Soliman at dating DepEd Secretary Florencio ‘Butch’ Abad, kasama ang may 60 supporters nito ay nanawagan din ng pagbaba sa puwesto ni PGMA.
Bagama’t nagkaroon ng sandaling tensiyon matapos na tangkain ng mga anti-riot ng MPD na buwagin ang grupo nina Abad at Soliman, sa pakiusap ng dalawang dating opisyal ay pumayag naman ang ground commander na si Supt. Ferdinand Quirante na makapasok ang grupo sa San Beda church para magsimba na naka-escort ang mga pulis hanggang sa kanilang pag-alis sa naturang lugar.
Handa ang mahigit 1,000 magsasakang rallyista mula sa Timog Katagalugan na makipagsapalaran sa mahigpit na implementasyon ng Calibrated Pre-emptive Response sa Mendiola, Manila bukas (Biyernes) makaraan ang anila’y tagumpay na serye ng kanilang ‘Caravan’ protests.
