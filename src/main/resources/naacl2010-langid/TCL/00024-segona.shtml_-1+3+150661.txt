
E. BALLESTERO. Inca.
Les mares dels alumnes del col·legi d'educació especial Joan XXIII d'Inca amenacen de no pagar el transport escolar si el Govern balear no subvenciona aquest servei. Les 56 famílies afectades, procedents de tota la Comarca, es veuen obligades a pagar mensualment una quota que oscil·la entre els 55 i els 103 euros en concepte de transport, a més del cost del menjador (97 euros), ja que no hi ha cap ruta al migdia. 
La presidenta de l'Associació de Mares i Pares, Cati Mateu, explica que hi ha un alumne que viu a Pollença i els seus pares no podien pagar el bus de cap de les maneres. Quan els van dir que haurien de pagar no tengueren cap més opció que dir que no aniria a l'escola, però per Llei tots els nins d'aquestes edats han d'estar escolaritzats i al final el patronat de Joan XXIII s'hagué de fer càrrec del cost».
El cas d'aquest al·lot de Pollença no és únic, segons expliquen les famílies afectades, ja que també explicaren que una família nombrosa de Muro havia d'utilitzar la moto d'un germà per dur un altre fill al centre. El problema es complica si tenim en compte que molts d'aquests al·lots tenen problemes de mobilitat i han de desplaçar-se en cadira de rodes.
Les mares dels alumnes del Joan XXIII opinen que «és just que si els alumnes de tota la Comarca que van a l'institut d'Inca tenen el transport escolar gratuït, també ho sigui per als alumnes del Joan XXIII». Les mares han augmentat les seves queixes després que la Conselleria hagi decidit finançar una sola ruta, la del Pla, després que una mare de Sineu parlàs amb el conseller Fiol, el qual coneixia.
