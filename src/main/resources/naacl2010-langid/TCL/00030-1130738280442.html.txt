
Toen bedroeg de winst 1,88 miljard euro. Bij de bekendmaking van de cijfers over de eerste helft van het jaar in augustus ging ABN Amro nog uit van een daling van de nettowinst, voor incidentele posten, voor het tweede halfjaar.
Het bankconcern maakte maandagochtend een nettowinst bekend over het afgelopen kwartaal van 1,2 miljard euro, tegen 892 miljoen euro in dezelfde periode een jaar eerder. Analisten waren juist uitgegaan van een daling van de winst.
In de nettowinst zijn boekwinsten begrepen die zijn gemaakt met de verkoop van een Braziliaanse verzekeringsdochter en de Nederlandse zakenbank Nachenenius Tjeenk. Ook zonder deze boekwinsten van in totaal 234 miljoen euro wist ABN Amro een beter resultaat neer te zetten dan in het derde kwartaal van 2004.
De hogere winst is vooral te danken aan de sterk draaiende consumententak (Consumer & Commercial Clients) van de bank. Dit onderdeel behaalde een nettowinst van 833 miljoen euro, ten opzichte van 640 miljoen in het derde kwartaal vorig jaar. Mede dankzij deze divisie steeg de omzet van ABN Amro over het afgelopen kwartaal van 4,1 miljard euro naar 5,3 miljard euro. Met name de resultaten in Noord-Amerika, Brazilië en de nieuwe groeimarkten stuwden de resultaten.
De zakenbankdivisie, Wholesale Clients, liet in het derde kwartaal een winststijging zien tot 172 miljoen euro van 133 miljoen euro in het derde kwartaal van 2004. ABN had eerder zelf aangegeven dat de resultaten van deze divisie ook in het derde kwartaal nog onder druk zouden staan. In december zal de nieuwe divisiedirecteur Piero Overmars reorganisatieplannen voor dit onderdeel presenteren. Op de effectenbeurs in Amsterdam werd het positieve nieuws van ABN goed ontvangen. Beleggers waardeerde het aandeel maandag tijdens de ochtend handel 3,5 procent hoger.
ABN Amro verwacht nog steeds dat de overname van het Italiaanse Banca Antonveneta voor het einde van het jaar wordt afgerond, zo liet de financieel-directeur Tom de Zwaan maandag weten in een toelichting op de resultaten.
Het concern heeft inmiddels alle benodigde goedkeuringen van de autoriteiten ontvangen om de bank over te nemen. Ook gaat ABN Amro er nog steeds vanuit dat de voordelen van deze acquisitie op ongeveer 160 miljoen euro uitkomen. Deze voordelen worden naar verwachting twee jaar na de overname gerealiseerd. 
