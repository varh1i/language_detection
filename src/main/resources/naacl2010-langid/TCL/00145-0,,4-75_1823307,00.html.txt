
KAAPSTAD. - Die kreet "Vrystaaaaat!" met die gelukwensing aan die Cheetah-rugbyspan ná sy verowering van die Curriebeker het gister ook in die parlement weerklink.
Mnr. Donald Lee, DA-LP, het in 'n ledemosie voorgestel dat die parlement sy lof aan die Cheetahs vir hul sege oor die Blou Bulle oordra.
By die aanhoor van dié mosie, het mnr. Mosiuoa Lekota, minister van verdediging en die beskermheer van Vrystaat-rugby, onmiddellik met die vingers op sy voorbank geroffel.
Mnr. Alec Erwin, minister van openbare ondernemings, en mev. Thoko Didiza, minister van landbou en grondsake, was aan die ANC-kant saam met Lekota die hardste handeklappers.
Mev. Sandra Botha en mnr. Roy Jankielsohn, Vrystaatse DA-LP's, het handeklappend breed geglimlag.
Uit die opposisiebanke was 'n uitroep dat die mosie sommer herhaal kan word.
Die tweede deel van Lee se mosie het ietwat verlore geraak. Dit was dat die Protea-krieketspan vir sy oorwinning oor Nieu-Seeland in die eerste eendagtoets gelukgewens word. 
Lee, 'n Oos-Kapenaar, het vroeër vanjaar die toekenning van die vyfde Super14-konsessie aan die sentrale streek gesteun "op grond van verdienste". - (Gert Coetzee) 
