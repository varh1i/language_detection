
Kahapon ay kinumpirma ni Executive Secretary Eduardo Ermita ang pagpapatalsik kay Benjamin Santos bilang pinuno ng Insurance Commission ngunit walang ibinigay na dahilan ang Malacañang.
Ayon sa report, sinibak si Santos dahil nasagasaan nito ang ilang insurance companies na malapit sa Malacañang partikular yaong humihirit ng vehicle insurance sa Land Transportation Office (LTO).
Sa ilalim ng pamamahala nito sa IC ay napasara nito ang anim na vehicle insurance companies at patuloy na pagpapatupad ng mahigpit na polisiya sa insurance sector.
Pinalitan ito sa posisyon ni Evangeline Escobillo, consultant ng Securities and Exchange Commission (SEC) at kasalukuyang direktor ng Chamber of Thrift Banks.
Itinuro ni Ermita si Finance Secretary Margarito Teves na siyang nagrekomenda ng pagsibak kay Santos at agad naman itong pinaboran ni Pangulong Gloria Arroyo.
Aminado si Ermita na magaling na public servant si Santos kung kaya hindi rin niya alam ang dahilan ng pagkakasipa nito bagama't tiniyak na walang kulay-pulitika ang insidente.
