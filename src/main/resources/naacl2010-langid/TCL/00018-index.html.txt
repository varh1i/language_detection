BANK Islam Malaysia Bhd (Bank Islam) mensasarkan 220,000 pemegang kad kredit menjelang tahun kewangan berakhir 30 Jun 2006 berbanding 105,000 ketika ini. Sasaran ini mampu diperoleh menerusi pelancaran Kad Rakan Pelancongan dengan kerja sama Mastercard International dan S-Market Force Sdn Bhd. Kad berkenaan menawarkan diskaun serta pengurangan harga hingga 50 peratus kepada pemegangnya di lebih 210 hotel, restoran dan pusat beli-belah seluruh negara. Pengarah Urusannya, Datuk Noorazman Aziz, berkata ada peningkatan stabil dalam sektor pelancongan domestik sejak lima tahun lalu dengan kakitangan awam dan pekerja bank mendapat cuti pada Sabtu berganti. “Kini, kakitangan awam yang mula berkerja lima hari seminggu sejak Julai lalu mempunyai masa yang lebih untuk melancong. “Keadaan ini sekali gus meningkatkan pendapatan industri pelancongan,” katanya dalam kenyataan minggu lalu. Noorazman berkata, cuti itu telah meningkatkan pendapatan industri pelancongan domestik sebanyak 30 peratus dan kesan kerja lima hari seminggu itu menarik lebih 1.2 juta pelancong tempatan melancong di dalam negara. Beliau berkata, Malaysia juga mencatatkan 3,251,880 penghuni hotel tempatan tahun lalu. “Aliran ini menunjukkan lebih ramai rakyat Malaysia yang mengambil bahagian dalam aktiviti pelancongan bandar selepas agensi pelancongan menawarkan diskaun sekurang-kurangnya 30 peratus dalam penerbangan, hotel, dan lawatan bandar di Kuala Lumpur, Pulau Pinang dan Johor Bahru,” katanya. Beliau berkata, keluaran dalam negara kasar (KDNK) Malaysia dijangka meningkat 5.7 peratus tahun ini, dengan anggaran mencapai RM469,466 juta, sekali gus mewujudkan pendapatan lebih kepada orang ramai berbelanja untuk melancong. “Pengguna Kad Rakan Pelancongan Bank Islam memberi pengguna pilihan menikmati pelancongan, makan di luar dan berhibur dengan kemudahan pemberian kadar diskaun yang tinggi. “Selain itu, kad ini menawarkan manfaat seperti perlindungan insuran takaful percuma, yuran tahunan percuma sepanjang pegangan, kadar keuntungan yang kompetitif dan rebat keuntungan bonus daripada 0.5 peratus hingga 2.5 peratus yang dikreditkan ke dalam akaun pemegang kad yang membuat bayaran tepat pada masanya setiap bulan,” katanya. Bank Islam Malaysia Bhd adalah anak syarikat BIMB Holdings yang menjadi bank Islam pertama negara ini apabila ditubuhkan pada 1983. Ia mempunyai 89 cawangan perkhidmatan dan 235 ATM di seluruh Malaysia.
