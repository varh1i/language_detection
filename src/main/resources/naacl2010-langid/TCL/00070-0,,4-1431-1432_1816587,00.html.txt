
DIE Bien Donné-ekspo - wat in November elke jaar op dié skilderagtige Bolandse proefplaas gehou word - is dié bymekaarkomplek vir 'n ieder en 'n elk wat in landbou-implemente, landbouprodukte uit Wes-Kaapse bodem en nuwe navorsing belang stel.
Die ekspo, wat die 63ste keer deur die Landbounavorsingsraad (LNR) se tuinbou-afdeling aangebied word, vind van Donderdag 3 November tot Saterdag 5 November plaas en word deur Standard Bank geborg en ondersteun.
Hoewel met vanjaar se uitstalling hoofsaaklik op die hoekstene van kommersiële boerdery in die Wes-Kaap gefokus word, sal nuwer geleenthede soos wildboerdery, jag, olyfverbouing en kleinskaalse wynmaak deur uitstallings en demonstrasies beklemtoon en toegelig word.
"Ons het uitstallers versoek om meer reaktief te wees en te wys hoe hul produkte gebruik word," het dr. Johan van Zyl, bestuurder van navorsing en tegnologie by LNR Infruitec-Nietvoorbij op Stellenbosch, verduidelik.
LNR Infruitec-Nietvoorbij nooi vanjaar ook sy suster-navorsingsinstitute op Roodeplaat en Nelspruit om hul gespesialiseerde terreine van navorsing te verduidelik en hul suksesse te onthul.
Nietvoorbij fokus op sagtevrugte, tafel- en wyndruiwe en alternatiewe gewasse soos olywe, persimmons, bessies en kersies, terwyl Roodeplaat hom toespits op groente en sierplante, en die Instituut vir Tropiese en Subtropiese Gewasse op Nelspruit hom op onder meer sitrusvrugte toespits. 
"Hoewel die Bien Donné-ekspo in die eerste plek gemik is op tegnologie-oordrag en om belangstelling in loopbane in die landbou en navorsingsektore te stimuleer, geniet ons dit ook om die Wes-Kaapse publiek by ons te hê.
"Ons moet onthou dat hulle, net soos die boere, in die maak van kompos, sampioene, proe van olyfolie, kleinskaalse wynmaak en die valkenierskuns belang stel," het Van Zyl gesê.
"Lesings en demonstrasies oor alternatiewe gewasse, tuinmaak met min water, slangdemonstrasies, klimaatsverandering, resepte vir droëvrugte en ontwaterde groente is ook by vanjaar se program ingesluit om wyer belangstelling te lok."
Nóg 'n nuwigheid is die plaasmark, waar besoekers boegoe, olywe, olyfolie, aarbeie, biltong, droëvrugte, druiwe, bessies en ander lekkernye van Wes-Kaapse plase kan proe en koop. Vars plaasgroente kan op Saterdag 5 November op die varsproduktemark gekoop word.
Tussendeur kan besoekers eet, drink en gesellig kuier onder skaduryke priële terwyl die kleingoed na hartelus baljaar in die geselskap van hul gunsteling-plaasdiere in die kinderspeelhoekie.
'n Vroue-oggend word op Vrydag 4 November van 10:00 tot 12:00 aangebied. Hetta van Deventer, sjef/eienaar van die Laborie-restaurant in die Paarl, is een van die aanbieders, en die skrywer Riana Scheepers 'n gasspreker.
Vir diegene wat 'n plan kan aanmekaarsit, is daar natuurlik ook die patente-kompetisie wat weer soos gewoonlik deur Landbouweekblad aangebied word. Dit is nie meer net tot boerepatente beperk nie - enige patent kan ingeskryf word!
Kaartjies is beperk en moet vooraf by die organiseerders bespreek word.
Aksiebelaaide nommers soos 'n trekkerry-kompetisie tussen plaaswerkers van die Paarl en ander streke, 'n windbuks-skietkompetisie en 'n bergfietsren oor 10 km sit verdere wip in die program. 
Fietsryers kan Dirtopia by 021 884 4752 bel om in te skryf.
'n OTM van Standard Bank sal deurentyd op die terrein beskikbaar wees om seker te maak dat die beursie nie leegloop nie.
Die hekke sal op Donderdag 3 November en Saterdag 5 November van 10:00 tot 18:00 oop wees en op Vrydag 4 November van 10:00 tot 20:00.
Toegangskaartjies kos R30 vir volwassenes en R10 vir kinders bo ses jaar en kan by die hekke gekoop word. Kaartjies vir plaaswerkers kan vooraf bespreek word teen 'n afslagtarief van R15.
Vir nader besonderhede kan die ekspo se webwerf by www.biendonne-expo.co.za besoek word, of bel me. Elma Brand gerus by 021 863 0397, selfoon 082 808 1114 of stuur 'n e-pos na: events@definitelydifferent.co.za.
