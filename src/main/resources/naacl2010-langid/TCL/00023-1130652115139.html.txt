
In het huidige Nederland domineert de angst voor het onbekende, zei Pechtold. ‘Past dit bij ons, bij onze lage Landen? Ik meen van niet. We zijn een melting pot. Altijd geweest.’ Pechtold vindt dat dat moet worden uitgedragen, ‘zeker in tijden waarin die openheid onder druk staat en benauwdheid ons beheerst’.
In dat verband steunen hij en minister Van der Hoeven van Onderwijs de stichting van een nationaal geschiedeniscentrum: ‘Geen statische exposities waar je het bureau van Drees kunt bewonderen, maar een aantrekkelijke plek waar iedereen kan beleven hoe onze democratie werkt.’
De initiatiefnemers van het centrum, de organisaties Anno en het instituut voor Publiek en Politiek, willen er aan de hand van attracties en simulaties de Nederlandse geschiedenis tonen, maar ook ontmoetingen met politici organiseren. Het moet een mengeling van hoge en lage cultuur worden. 
Voorbeeld is de avond waarmee zaterdag in Madurodam de Week van de Geschiedenis werd geopend. Een opvallend jong publiek danste bij concerten, maar luisterde ook naar debatten over geschiedenis. Anno-directeur Chris Groeneveld toonde zich verheugd over Pechtolds rede: ‘De steun voor geschiedenis is de laatste jaren fantastisch toegenomen.’ 
Politici pleitten voor een geschiedeniscanon (Van Aartsen) of een nationaal museum (Marijnissen). Pechtold gaf toe dat de benodigde miljoenen van de minister van Financiën moeten komen. De kosten van het centrum worden nog berekend. Een vorig initiatief ging uit van tachtig miljoen euro en daarna jaarlijks dertig miljoen. 
