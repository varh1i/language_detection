
 
Ennå er bikinien tillatt på Copacabana, men i reklame er det slutt.
FOTO: BRUNO DOMINGOS/REUTERS
Se nøye på bildet, for det kan være lenge til du ser det igjen. Iallfall på offisielle posters og reklamer for å lokke turister til Rios mange vakre strender. Den bikinikledde brasilianske kvinnen, ofte en mulatt, som er fotografert bakfra og hvor fokus er på den verdenskjente "bumbum" - eller kort og godt baken. I Brasil er det kultur og betraktes ikke som noe annet, men nå sier Rios bystyre stopp.
- Vi har da så mye annet vi kan vise våre utenlandske turister. Vakre strender, Sukkertoppen, Kristus-statuen og naturen, forteller initiativtager til forbudet, Alice Tamborindeguy. Forslaget er oversendt Rios guvernør Rosinha Matheus, som fatter den endelige beslutningen.
Kamp mot sexturismen. 
Ifølge Rios bystyre skal forbudet være et forsøk på å redusere antall sexturister som kommer til byen. I tillegg har turistnæringen satt i gang opplysningskampanjer med pamfletter og posters på alle flyplasser, hoteller, restauranter, barer, og nattklubber.
- Selv om den kvinnelige bakdelen er kultur i Brasil, oppfattes bildet seksuelt av for mange utenlandske turister. Derfor er det langt bedre at turistnæringen fokuserer på alt det andre Rio kan vise frem. I tillegg er det direkte diskriminerende å vise nakne bakdeler tatt ut av en sammenheng, forteller Alice Tamborindeguy til avisen Globo.
