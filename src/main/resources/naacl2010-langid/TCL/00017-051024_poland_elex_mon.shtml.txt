У Польщі консервативна партія Закон й Справедливість відновила переговори про створення коаліційного уряду, зміцнивши свої позиції після переконливої перемоги її кандидата на президентських виборах.
Остаточні результати другого туру голосування засвідчили, що Лех Качинський, який досі був мером Варшави, здобув понад 54%, а його суперник Дональд Туск від партії Громадянська Платформа - 46% голосів.
Консерватор Лех Качинський - прихильник повернення до римо-католицький цінностей і обережно ставиться до тісніших зв'язків з ЄС. 
Лех Качинский: "Три слова всім полякам. Польщі потрібне з'ясування відносин, але ще більше їй потрібна злагода. Я хотів би попросити наших друзів з Громадянської Платформи про таку от злагоду - злагоду, побудовану на правді. Хочу попросити їх якомога швидше завершити роботу над формуванням уряду."
Формування уряду
Кореспондент Бі-Бі-Сі у Варшаві каже, що переговори про формування коаліції будуть нелегкими. 
За словами нашого кореспондента, Пан Качинський виграв перегони частково тому, що він догоджав крайньо-правим і популістам і таки здобув їхню підтримку. 
Разом зі своєю партією він критикував Громадянську Платформу за її підхід у питанні вільного ринку, називаючи це небезпечним ліберальним експериментом. 
Партії також по-різному бачать місце Польщі у світі. 
Громадянська Платформа пана Туска розглядає членство в ЄС як гарну можливість і прагне швидкого запровадження євро. 
Партія Закон і Справедливість пана Качинського з більшою обережністю ставиться до Брюсселя і не хотіла б поспішати з відмовою від злотого. 
Націоналістичні католицькі погляди пана Качинський обумовлюють його більшу рішучість щодо сусідів і торговельних партнерів його країни - Німеччини та Росії. 
Втім, обидва кандидати багато в чому згодні. Обидва належали до руху Солідарність і обидва прагнуть викорінити корупцію з політичного та економічного життя. 
Їхні часом різки висловлювання на адресу одне одного, можливо, були обумовлені виборчою кампанією. 
Якщо ж це не так, то тоді переговори щодо створення коаліційного уряду можуть виявитися тривалішими і важкішими, ніж багато хто собі уявляє. 
