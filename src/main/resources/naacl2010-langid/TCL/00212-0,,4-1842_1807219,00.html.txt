Troufoto's is heerlike kykstof. Selfs al is my troue agter die rug, word ek steeds deur die kreatiwiteit en skoonheid van 'n bruilof meegesleur, skryf Talita Mostert 
Wat maak 'n bruilof so interessant? Waarom kan ons nie anders as om te fokus op die detail nie, terwyl die huwelik tog juis oor die groter prentjie gaan? 
Die huwelik is volgelaai met drome, verwagtings, hoop en geluk. Hierdie elemente kry egter gestalte in die beplanning van 'n droomtroue - die kleiner detail. En daar is soveel bestanddele wat nodig is om uiteindelik die bruilof van jou drome te hê. 
Hoewel elkeen se drome verskil, is daar beslis 'n resep vir die volmaakte bruilof: Gebruik net die beste en mees spesiale bestanddele. En moenie huiwer om kenners in te roep wanneer jy vasbrand nie. 
Die kersie op die koek is natuurlik die persoonlike styl en unieke afdruk wat die bruidspaar op hul spesiale dag het. 
