
EK skryf (met hul instemming) namens my twee oudste kinders wat aan die US studeer.
Monique berei haar tans voor vir haar finale eksamens vir die graad B.A. (internasionale studie). Haar broer, Janri, is 'n student in die aktuariële wetenskap.
Nie een van hulle het enige beswaar teen die T-opsie nie. Monique sê trouens sy verwelkom dit. (Haar handboeke is in Engels.)
Ek het 'n broertjie dood aan mense soos Etienne Smit (Briewblad, 19/10) wat heeltemal ongevraag en ongemagtig namens "duisende oud-Maties en huidige Maties" skryf, of "praat", soos hy dit stel.
En namens watter huidige of voornemende studente of watter mense se kinders skryf mense soos proff. Hermann Giliomee of Pieter Kapp?
Dis naar om te dink dat daar in 2005 klaarblyklik nog baie mense is, onder wie talle boekgeleerdes, (en sonder uitsondering wit mense wat hoofsaaklik ouer as 60 jaar is) wat skynbaar die taak oorgeneem het van die eens magtige NP en Broederbond om vir die "volk" te vertel wat "goed" vir hulle is.
Adv. Jan Theron Lid van die US-konvokasie Kaapstad 
