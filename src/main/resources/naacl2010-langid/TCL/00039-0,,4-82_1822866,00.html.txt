
EK volg die taaldebat in artikels en briewe al geruime tyd en is verbaas oor 'n aantal dinge.
Eerstens: Prof. Chris Brink en sy juigkommando soos prof. Fanie Cloete hamer gedurig daarop dat die US nie eksklusief Afrikaans kan bly nie. Maar nie een van die teenstanders van die T-opsie het nog na my wete op eksklusiwiteit aangedring nie.
Tweedens: Die US-bestuur weier hardnekkig om bewese navorsingsresultate te aanvaar wat toon dat, in 'n dubbelmedium-situasie, die swakker taal op 'n glybaan beland. Nee, Cloete gaan dit monitor! Ek wonder nogal hoe.
Derdens: Die gemak waarmee ondernemings van die verlede doodgeswyg word! Brink het nie weer verwys na die ondernemings in sy 2002-toespraak nie.
Nee wat, ek dink die tyd het nou aangebreek dat ons ophou praat en skryf, en liefs iets doen wat druk op die US kan plaas. Die volgende opsies bied sigself aan. Alle individue wat gereeld geldelike bydraes aan die US maak, moet dit staak. Cloete kan dalk vind dat dit veel pynliker as 15% is.
Ouers behoort hul kinders Potchefstroom toe te stuur, soos die Suid-Kapenaars lankal doen! Daar sorg goeie bestuur vir veel minder drama en omstredenheid. Dalk kan Brink begin somme maak oor die beduidende getal Afrikaanse studente wat hy kan verloor.
JAN VAN ROOYEN Vredendal 
