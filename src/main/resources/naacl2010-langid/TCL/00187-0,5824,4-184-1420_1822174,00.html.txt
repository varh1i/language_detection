
DIE wêreld van malls en kerke is ligjare van mekaar verwyder. Al ooreenkoms is die gevoel en ervaring wat individue daaroor koester. Daar word op kerke en kerkuitsprake net soveel kommentaar gelewer as op die invloed en uitwerking van malls op die samelewing.
Daar is miskien nog 'n ooreenkoms: albei word op 'n Sondag druk besoek.
Jenny is 'n Amerikaanse vriendin vir wie ek op die hoogte hou oor dié dinge waaroor ons hier te lande grom, kla en praat. So word sy toe bewus van kerksake en veral uitsprake rondom die kerk en gays in ons land. En sy haal die skouers op en vra of dit nou werklik so 'n issue moet word. Vergeet mense nie te maklik waaroor die kerk werklik gaan nie?
Maar dan laat sy ook weet van die groot kerklike "omwenteling" in Amerika. Wat vir my die kerk en die mall skielik op een vlak plaas. Want sien, die deursnee-Amerikaner is 'n kerkganger. Die deursnee-Amerikaner glo ook aan hoe groter hoe beter.
Dit het gelei tot iets wat baie van ons miskien in die krop sal steek: die ontstaan en geweldige groei van "mega-kerke" in die land. Party praat sommer van "shopping mall theology" wat na die massas gebring word.
Dit is kerke wat in hipermoderne geboue gehuisves is. Van die voorste argitekte ontwerp abstrakte, blink geboue waarin duisende mense gehuisves kan word vir dié doel.
Neem nou net een voorbeeld. Die Lakewood-kerk in Houston lyk soos 'n buite-aardse skepping. Die gebou het $75 miljoen gekos en is ontwikkel op die vorige sportstadion van die Houston Rockets. 'n Glansryke gebou van binne en buite as jy moet oordeel na die foto's op hul webtuiste.
Die kerk huisves 16 000 mense in 'n arena-atmosfeer. Kerkgangers luister na die diens met hul jisse op sag-gestopte sitplekke. Daar is nie 'n preekstoel nie, maar 'n verhoog in die middel waarop kerkgangers kan afkyk.
Reuse-videoskerms maak dit maklik om die fynste besonderhede en gesigsuitdrukkings waar te neem. Die diens is opswepend, kerkgangers neem luidkeels deel en verteenwoordig 'n massiewe, polsende, armswaaiende spektakel.
Dit is waarheen kerke in die VSA op pad is, sê Jenny. Verlede jaar het dié land 842 mega-kerke gehad. Vanjaar word beweer die getal is meer as 1 000. En die omskrywing hiervan is kerke wat weekliks minstens 2 000 mense bedien.
Starbucks, die land se grootste koffiekroeg-groep, bied niks kerkliks in die winkels aan nie. Maar dié kerke het Starbucks wel aangeneem. In die meeste mega-kerke sal jy 'n koffiekroeg van Starbucks aantref en daar is ook voorsiening gemaak vir koffiebekerhouers teen die sitplekke. Of vir Coke, as dit jou voorkeur is. Worsbroodjies is dikwels ook beskikbaar.
Kinders speel rond in T-hemde wat uitbasuin dat hulle deel van "God se span" is. En vir hulle is daar in dié kerke meer as net Sondagskool om hulle besig te hou. Daar is speelkamers, videomasjiene en musiek. Die kerke se video-skerms saai kort-kort boodskappe (tussendeur die diens) uit dat Jannie na sy ma soek of Sannie geval het.
Hierdie kerke is sogenaamd charismaties, met 'n volledige personeeel, boekwinkels, kantore, kuierplekke en soms selfs hul eie rasieleiers. Hulle is ook multi-kerklik en omhels van Baptiste tot Katolieke, en die gesange hou min verband met die tradisionele weergawe van kerkmusiek.
Mega-kerke, het ek êrens gelees, is die beste voorbeeld van Amerika wat God wil verander, eerder as God wat dié land wil verander. Andersyds word gesê die kerke wil mense op dieselfde manier as malls lok, juis om hulle na die Woord te laat luister. Mense wat nog nooit 'n kerkdiens bygewoon het nie, voel nou tuis in 'n mega-kerk.
Miskien is dit die pop-era van die kerk in Amerika - en nie heeltemal vreemd hier by ons nie - wat daartoe kan lei dat kerke in die geheel begin kyk na die behoeftes van gemeentes. Dalk met effens meer beskeidenheid.
Maar dit krap tog so half aan jou. Wil ons werklik koffie drink in die kerk?
mjoubert@mweb.co.za
Kaapstad
24 Oktober 2004
