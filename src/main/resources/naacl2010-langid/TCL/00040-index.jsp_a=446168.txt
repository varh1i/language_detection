Samtidigt som salmonella allt oftare avslöjas i partier av lågprisimporterat kött slås allt fler djurgårdar ut på den svenska landsbygden. 
Till utslagningen bidrar i hög grad den nyinrättade djurskyddsmyndigheten i Skara som på kort tid har utvecklats till en maktfullkomlig byråkrati utan dess like i Sveriges historia. De i all hast rekryterade djurskyddsinspektörerna tycks inte ha det minsta hum om praktiskt jordbruk eller djurskötsel. 
Utan att dra alla över en kam förefaller det som om de flesta är rekryterade bland medlemmar ur militanta djurrättsorganisationer som inte vill ha uppfödning av djur överhuvudtaget.
Till Småbrukarens redaktion får vi nästan dagligen samtal från djurhållare som är förtvivlade över att deras stallar blir utdömda för att det saknas några centimeter på båslängden eller att en dörr som funnits i decennier är för smal.
Trots att djuren är välskötta och mår bra. När vi kontrollerar uppgifterna med traktens veterinär som känner väl till gårdarna kan de intyga att djuren verkligen har det bra.
Den djurskyddslag som Astrid Lindgren fick löfte om i 70-årspresent av dåvarande statsminister Ingvar Carlson har fått motsatt effekt till det Astrid tänkt sig.
