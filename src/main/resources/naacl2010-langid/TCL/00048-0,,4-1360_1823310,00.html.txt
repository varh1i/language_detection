
LONDEN. - Die vuurvreter-Britse parlementslid mnr. George Galloway, 'n uitgesproke teenstander van die Irak-oorlog, het 'n Amerikaanse senaatskomitee gister uitgedaag om hom van meineed aan te kla.
Dit volg nadat die komitee beweer het hy het nuwe inligting wat dui op Galloway se betrokkenheid by die Verenigde Nasies (VN) se olie-vir-voedsel-program.
Die komitee, wat sê Galloway het onder eed gelieg toe hy in Mei in Washington voor die komitee getuig het, meen hy beskik oor inligting wat bewys dat  85 000 (meer as R1 miljoen) Irakse oliegeld in die rekening van Galloway se vervreemde vrou, dr. Armineh Abu-Zayyad, inbetaal is.
Galloway, leier van die Respect-party, en sy vrou ontken dit albei ten sterkste.
"Ek is reg om vandag VSA toe te vlieg en myself in 'n saak van meineed te verdedig, want dit is eenvoudig onwaar," het Galloway aan die BBC gesê.
Hy was briesend omdat die komitee - wat hy al by geleentheid beskryf het as " 'n regte Republikeinse gatkruiperkomitee wat die wense van George W. Bush uitvoer" - hom nie self van die beweringe in kennis gestel het nie en hy uiteindelik deur die media daarvan moes hoor.
Galloway, wat twee jaar gelede uit die Arbeidersparty geskop is omdat hy gesê het Bush en mnr. Tony Blair, die Britse premier en leier van die Arbeidersparty, het in Irak "soos wolwe" opgetree, het in sy getuienis in Mei kaalvuis onder die senaatskomitee ingeklim.
Hy het die komitee toe daarvan beskuldig dat hy hom "eensydig" daarvan beskuldig dat hy omkoopgeld van die regering van oudpres. Saddam Hoesein ontvang het.
Die komitee beskuldig Galloway in sy nuwe verslag daarvan dat hy (Galloway) tussen 1999 en 2003 persoonlik versoek het dat 23 miljoen vate van die Hoesein-regering aan hom toegeken word. 
Galloway sê dis 'n leuen.
"Dit is alles deel van 'n smeerveldtog teen my omdat ek 'n teenstander van die Irak-oorlog was," het Galloway gister in reaksie aan SkyNews gesê.
