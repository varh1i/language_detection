
 
- Bolig er hovedforklaringen. Seniorøkonom i Nordea, Erik Bruce.
 Les også
 Sjekk vår rente-, valuta- og råvareseksjon
For sjette måned på rad øker låneveksten i husholdningene i september. Ikke på rundt 16 år har husholdningenes gjeldsvekst vokst så kraftig.
Kredittveksten for husholdningene siden forrige september er på 12,7 prosent. Det er mer enn hva analytikerne hadde trodd på forhånd.
Hvor blir pengene av?
Den høye kredittveksten får økonomene til å lure. For låneøkningen er større enn hva både forbruksvekst og oppgang i boligpriser skulle tilsi.
- Det er ikke lett å se hvor disse pengene går. Det er ti prosent vekst i boligprisene, dermed skal det være høy kredittvekst. De som skal inn må låne mye for å få bolig, det er nok hovedforklaringen, sier seniorøkonom Erik Bruce i Nordea.
Også for bedriftene er kredittveksten sterk, men her foregår det et skifte fra å ta opp lån utlands til å låne penger i hjemlige banker.
Samlet landet den innenlandske kredittveksten på 11,7 prosent i året frem til september. Årsveksten frem til august var 11,3 prosent.
Dette er helt klart et argument for å fortsette renteoppgangen i Norge. Men Norges Bank vil ikke endre strategien, sier Bruce. 
Store valutakjøp
I dag offentliggjorde Norges Bank også valutakjøpene i november. Nok en gang ble markedet overrasket, banken kliner til med valutakjøp for én milliard kroner hver hverdag neste måned.
- Det at Norges bank selger mer kroner, skulle man tenke seg ga en svakere kronekurs. Men min erfaring er at markedet bryr seg lite om de tallene. Man vet at når det kommer mye oljepenger inn, skal de også tilbake til petroleumsfondet. Oljeselskapene betaler mer i skatt i norske kroner, så disse pengene har vært vekslet inn tidligere, sier Bruce.
Målt mot euro er norske kroner rundt to øre sterkere mandag formiddag enn i før Norges Banks publiseringer. Kursen er 7,8 kroner per euro.
Ikke intervensjon
Norges Bank veksler inn kroner til utenlandske pengeenheter som flyttes til Petroleumsfondet, som investerer i internasjonale verdipapirer.Det store kronekjøpet har ingenting med den sterke kronekursen å gjøre, tror økonomene.
- Jeg har ikke noe tro på konspirasjonsteorien om at det gjøres for å holde kronen nede, sier Fokus Banks sjeføkonom Frank Jullum. 
Han skulle gjerne visst litt mer om hvordan Norges Bank regner ut valutakjøpene. 
- Det kunne godt vært mer åpenhet, sier han.
 
 Tips en venn Skriv ut  Bli abonnent 
  
 Søk i våre artikler
