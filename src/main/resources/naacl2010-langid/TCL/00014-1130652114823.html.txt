
Dit jaar mochten deze moslims niet hun instemming betuigen met de suggestie van de Iraanse president Ahmadinejad de staat Israël te vernietigen. Evenmin mochten zij spreekkoren aanheffen en spandoeken met aanstootgevende teksten meevoeren.
De animo om aan de demonstratie deel te nemen, lijkt door deze restrictieve maatregelen te zijn getemperd. Enkele jaren geleden trok de ‘Al-Qudsdag' nog ruim duizend radicale moslims. Dit jaar telde de politie er ongeveer driehonderd.
De dag voor Al-Quds (Jeruzalem), een creatie van wijlen ayatollah Khomeini, wordt sinds 1995 door radicale moslims aangegrepen voor een anti-Israëlische demonstratie in de Berlijnse binnenstad. Elk jaar is de weerstand tegen deze betoging gegroeid. Op last van de Berlijnse Senaat is de vrijheid van meningsuiting van de betogers sterk beteugeld.
Hun aantal (driehonderd) kwam overeen met dat van de tegendemonstranten. Onder hen bevonden zich vertegenwoordigers van alle politieke partijen die zitting hebben in de Bondsdag en van de vakbondsfederatie DGB. De demonstranten bekrachtigden het bestaansrecht van de staat Israël en spraken zich uit voor een verbod van de Al-Qudsdag. 
De Iraanse president Ahmadinejad heeft zondag gezegd dat Iran er al lange tijd naar streeft Israël van de kaart te vegen. Hij zei dat in een toespraak voor de Iraanse strijdkrachten. Ahmadinejad onderstreepte opnieuw dat hij de lijn volgt van ayatollah Khomeini. De geestelijk leider van Iran, ayatollah Khamenei, verklaarde zondag dat ‘het Palestijnse verzet zonder twijfel het zionistisch regime zal omverwerpen'. 
Zondag meldden zich in Teheran driehonderd mannen en vrouwen als vrijwilliger voor zelfmoordaanslagen tegen Israël.
