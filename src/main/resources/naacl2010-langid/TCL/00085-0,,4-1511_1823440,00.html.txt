
LONDEN. - Die akteur George Clooney het selfmoord oorweeg nadat hy in 'n ongeluk op 'n stel betrokke was.
Clooney het 'n kopbesering opgedoen tydens die verfilming van die rolprent Syriana.
Daar is 'n toneel in die rolprent waar hy op 'n stoel sit en geslaan word. Die stoel is omgeskop en hy het sy kop gekap.
Volgens die Daily Express het hy daarna gereeld hoofpyn gehad en aan geheueverlies gely.
"Die pyn was ondraaglik. Dit was so erg dat ek begin dink het ek sal myself op 'n punt moet doodmaak, want ek kan nie so aangaan nie.
"Ek het my dura, die vlies wat die spinale vloeistof binnehou, geskeur. Ek het basies my brein gekneus," het hy gesê.
Volgens Clooney is hierdie jaar een van die moeilikste in sy lewe. "My swaer het op die ouderdom van 45 aan 'n hartaanval gesterf, my ouma het haar heup gebreek en is oorlede en my hond is deur 'n ratelslang aangeval en is dood," het ananova.com hom aangehaal.
