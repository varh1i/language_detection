
Matapos ikandado ang tanggapan ni Assistant Government Corporate Counsel Efren Gonzales habang nasa kainitan kamakalawa ang imbestigasyon ng Senado sa maanomalyang North Rail project, suspensyon naman ang haharapin nito sakaling hindi umano maipaliwanag ng mabuti ang kanyang pagdalo sa pagdinig sa kabila ng Executive Order 464. 
Bagama't pinabulaanan ng boss ni Gonzales na si Government Corporate Counsel Agnes Devanadera ang umano'y sinasadyang pag-padlock nito sa silid ng una, pagpapaliwanagin umano nito si Gonzales dahil sa pagdalo sa Senado sa kabila ng pagbabawal sa mga opisyal ng pamahalaan na humarap sa congressional inquiries nang walang pahintulot mula kay Pangulong Gloria Macapagal-Arroyo.
"He will be required to explain, and from there, we proceed. We'll evaluate. It depends pwede rin siyang ma-suspend," ani Devanadera sa ipinatawag nitong press briefing sa kanyang tahanan kahapon sa Parañaque City.
"His actions definitely are not authorized. His going to the Senate is unauthorized. I'll even make him explain on why he said, he's not covered by the EO," ayon pa kay Devanadera.
Samantala, pinagpapaliwanag din ng Malacañang ang head office ni Gonzales dahil sa hindi nito pagpapaalam hinggil sa ginawang pagdalo sa Senate hearing kamakalawa.
