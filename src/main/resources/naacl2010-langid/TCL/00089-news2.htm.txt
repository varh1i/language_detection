
Mariing itinanggi ng pamunuan ng Philippine National Police (PNP) ang umugong na espekulasyong loyalty check ng biglaang pagsulpot kahapon ni Pangulong Gloria Macapagal-Arroyo sa kasagsagan ng isinasagawang command conference ng police top brass sa headquarters nito sa Camp Crame.
"This is not loyalty check per se. The President in the past is always invited to command conferences she being the commander in chief of all the armed services, but this time she would like to touch base with the troops," paliwanag pa ni PNP Chief Gen. Arturo Lomibao.
Gayunpaman, taliwas sa paliwanag ni Lomibao ay dalawang magkahiwalay na manifesto naman ng pagsuporta ang ibinigay nito kay Pangulong Arroyo, isa mula sa buong pamunuan ng PNP (Restatement of Support) at isa mula sa hanay ng mga chief of police, police retirees at iba pang organisasyon ng mga pulis sa ilalim ng PNP (Reaffirmation of Solidarity and Support).
Samantala, nagpaliwanag din aniya ang Pangulo hinggil sa kontrobersyal na pag-iisyu nito ng Executive Order 464 sa mga top police officials matapos naman itong balewalain kamakailan nina B/Gen. Francisco Gudani at Lt. Col. Alexander Balutan na humarap pa rin sa pagdinig ng Senado sa kabila ng mahigpit na pagbabawal sa mga ito ng liderato ng Armed Forces.
Tiniyak naman ni Lomibao na tatalima ang PNP sa nasabing kautusan ng Pangulo.
