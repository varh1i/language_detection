
Pelastushenkilöstön mukaan ainakin 77 ihmistä on kuollut junan suistuttua raiteilta Etelä-Intiassa. Kuolonuhrien määrän pelätään jopa kaksinkertaistuvan. 
Raiteilta suistuneista junanvaunuista pelastettiin 700 ihmistä. Viisi vaunuista putosi tulvivaan jokeen.
Viranomaiset pitävät suistumisen syynä tulvaa, joka romahdutti rautatiesillan. Tulvavedet myös haittaavat pelastustöitä onnettomuuspaikalla. Alueen tulvat johtuvat viime päivien rankkasateista.
Onnettomuuspaikalle on lähetetty pelastus- ja lääkintäyksiköitä sekä armeijan helikoptereita ja sukeltajia. Onnettomuus sattui noin 30 kilometriä Hyderabadin kaupungista etelään Andhra Pradeshin osavaltiossa. 
