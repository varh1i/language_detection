
Nagbabala kahapon si Sec. Raul Gonzalez ng Department of Justice (DOJ) kay Metro Manila Development Authority (MMDA) chairman Bayani ‘BF’ Fernando na maaari itong ma-contempt dahil sa direktang pagsuway sa ibinabang utos ng korte na nag-aalis sa kapangyarihan ng MMDA na maniket ng mga traffic violators.
Sa isang pahinang memorandum, pinitik ni Gonzalez ang opisyal at sinabihang huwag itong magpasaway sa katigasan ng ulo dahil malinaw umano ang utos ng Makati City Regional Trial Court (RTC) laban sa Metropolitan Traffic System at ‘no physical contact policy’ na paghuli ng mga traffic violators, pagkumpiska sa lisensya at paniniket.
Nagpasya si Gonzalez na padalhan ng memorandum si Fernando matapos na magreklamo ang iba’t ibang transport organizations laban sa patuloy pa ring implimentasyon ng MMDA sa naturang mga polisiya laban sa traffic violators na ibinasura na ng korte.
