Længe troede alle, at Martin Jørgensen blot var lidt sjov i gaden for Alexandra oven på et kuldsejlet ægteskab. Også Martins venner, der konsekvent beskrev Alexandras nye ledsager som en rigtig scorekarl. Men den 27-årige kameramand er langtfra kun en ung elsker. 
I dag har han fuldstændig overtaget prins Joachims plads i Alex' liv. Han leger far for hendes kongelige afkom, er blevet ved Alexandras side under hendes flere måneder lange sygdomsforløb, kører rundt i Jokkes bil og har et nært forhold til sin kærestes forældre, Richard og Christa Manley. 
Der er ikke meget tilbage af den hurtiglevende ungkarl, Martins venner kender ham som.
Optaget i Manley-klanen
I dag er Martin Jørgensens lyst til at vise, at han er den nye mand i familien, så stor, at han har brugt efterårsferien sammen med svigerfar og svigermor. Til daglig bor Alexandras forældre i hendes eksmands baghave på Schackenborg, så heldigvis for det nye familieoverhoved på Svanemøllevej var det ikke hjemme hos 'de gamle', der blev hygget. 
I stedet nød det semikongelige par, hendes børn og hans svigermekanik efterårssolen i det græske øhav på øen Paros, hvor familien Manley ejer et hus nær en lille idyllisk fiskerby. Martin kender sine papsønners bedsteforældre så godt, at det var Christa Manley, der hentede ham i lufthavnen, da han ankom til øen nogle dage efter resten af familien. Ikke alene har Martin altså erobret Jokkes side af Alexandras seng. Resten af Manley-klanen har også taget ham til sig. 
'Et meget tæt par'
Det samme har de to deleprinser helt tydelig gjort. Det sidste lange stykke tid har Martin leget far for seksårige Nikolai og Felix på tre. Som det fuldgyldige medlem af den lille kernefamilie på Svanemøllevej, han er blevet, henter han Felix fra legekammerater og er chauffør, når den sammenbragte familie kører søndagsture i det nordsjællandske. Med to smilende og grinende unger på bagsædet. I Joachims eks-bil. 
Hvad Nikolai og Felix' biologiske far synes om arrangementet, vides ikke. Joachim har ikke andet valg end at acceptere sin yngre afløsers tilstedeværelse i den familie, der før var hans. 
Meget tyder på, at Martin er kommet for at blive. I hvert fald ser vennerne, der i starten ikke spåede forholdet mange chancer, dem nu som et fasttømret par.
Ud over at affinde sig med at se til fra sidelinjen, mens ekskonen hygger sig i sin nye familie, må Joachim også sluge den kamel, at det i dag er Martin Jørgensen, der har nøglerne til den kongeblå Citroën C8, som før skilsmissen tilhørte ham. 
Rollerne byttet om
Som et plaster på såret kan Jokke i det mindste trøste sig med, at den nye mand i familien kan fragte hans kongelige afkom rundt på forsvarlig vis -i stedet for i den gamle Golf, filmmanden kørte i, før han fik sin prinsesse på krogen. Får Martin brug for at køre stærkt med Felix og Nikolai, kan farmand også føle sig helt tryg. Han har selv afprøvet bilens køreegenskaber under høj fart på Helsingør-motorvejen sidste år.
Mens Alexandra var gift med kartoffelprinsen, var det hende, der holdt på formerne, knoklede på med politisk korrekte protektorater i hobetal og i det hele taget gjorde alt for at leve op til folkets forventninger til en rigtig prinsesse. Det er slut. I dag er det Joachim, der må holde på formerne, mens ekskonen hygger sig med sin yngre model. Og børnene. Og bilen.
