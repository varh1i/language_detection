
Isa ang pahayagang Abante at kapatid na broadsheet na Malaya sa tinitiktikan ngayon ng pamahalaang Arroyo kaugnay ng ini-lunsad nitong media watchlist bilang bahagi pa rin ng pagsugpo sa anito’y ‘desta-bilisasyon’ laban sa kasalukuyang administrasyon.
Unang pinapu-tok ng Daily Tribune ang tungkol sa utos diumano ng Malacañang na
tutukan ang mga pahayagang kritikal o walang takot na bumibira sa pamahalaan sa anyo ng makatotohanang pag-uulat, ayon sa isang source nito sa National Bureau of Investigation (NBI).
Ang paniniktik sa anim na pahayagan at isang magazine at ilang television at radio stations ay iniutos umano sa naturang ahensya, batay sa pahayag ng Tribune source.
Pinababantayan din umano ang galaw ng ilang editors at reporters ng palabang mga pahayagan. Bagama’t may listahan ng mga dyaryo at media personalities na inilagay ng palasyo sa ‘watchlist’, tumanggi ang source na ibunyag ang kabuuan ng naturang talaan.
Hindi rin umano malayong humantong sa mga pag-aresto ang naturang hakbang, batay sa ulat. Sinasabing layunin ng hakbang na maputol ang mga negatibong ulat laban sa Pangulo.
Agad namang pinabulaanan kahapon ng Malacañang at ng mismong NBI ang naturang ulat.
Ayon kay Executive Sec. Eduardo Ermita, walang ‘media watchlist’ ang palasyo at hindi totoong pinatitiktikan nila sa NBI ang ilang dyaryo at himpilan ng radyo at telebisyon.
Muli ay inginuso ni Ermita ang oposisyon na posibleng may pakana ng pagpapaikot ng walang katotohanang ulat. Isang klarong pananabotahe na naman umano ito upang basagin ang magandang relasyon ng palasyo sa media at sa mata ng publiko.
Mula sa NBI, tiniyak din ni Deputy Director for Intelligence Atty. Edmund Arugay na walang ganitong utos sa kanilang ahensya at walang ganitong aktibidad sa kanilang hanay.
"Malinaw na isang paninira lang ang mga naglalabasan. Gusto lang talaga nilang sirain ang NBI at si Director (Reynaldo) Wycoco. There’s no such thing na aarestuhin. Martial Law na ‘yan," ani Arugay.
"Dati mga VIPs daw ang aarestuhin ng NBI ngayon mga media naman. Bakit aarestuhin eh we’re under a democratic system. Puro walang basehan ang naglalabasang mga balita," diin pa ng opisyal.
