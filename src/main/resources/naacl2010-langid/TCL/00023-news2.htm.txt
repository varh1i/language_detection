
Walang epekto sa palasyo ng Malacañang ang negatibong reaksyon ng publiko sa marahas na pambobomba ng tubig sa mga relihiyoso at prominenteng indibidwal sa naganap na rally kamakalawa ng gabi at sa halip ay nananatili sa ‘fighting mood’ ang palasyo.
Binigyan-diin kahapon ng palasyo na hindi sana sinapit nina dating Vice President Teofisto Guingona, Sen. Jamby Madrigal, dating Gov. at executive secretary Oscar Orbos, Rep. Satur Ocampo at iba pang lider ang lupit ng water cannon kung hindi dahil sa katigasan ng kanilang ulo.
"Paulit-ulit na binabanggit ni (Manila) Mayor Lito Atienza na sana ay ilagay naman po sa lugar. Mayroon naman pong mga lugar sa Maynila, in particular, na talagang pinapayagan po nila ang pagra-rally," ani Press Sec. at presidential spokesman Ignacio Bunye.
Nariyan umano ang Plaza Miranda, Liwasang Bonifacio at para sa malalaking rally ay puwede umanong gamitin ang Luneta kung saan hindi sila nakakasagabal sa trapiko at sa publiko.
Malinaw umano ang ibinigay na kaluwagan sa kanila ng alkalde kung saan pinayagan pa ang grupo na magmartsa hanggang San Sebastian Church mula sa Plaza Miranda kapalit ng kondisyong hindi sila lalapit sa Mendiola Bridge.
Naiwasan sana umano ang bombahan ng tubig kung tumupad sa naturang usapan ang mga rallyista. Hindi umano nagkulang ng babala ang city government ng Maynila na kung lalagpas sila sa itinakdang limitasyon at kung tatangkain nilang lumapit sa makasaysayang tulay na nasa paanan ng Malacañang ay awtomatikong ipatutupad sa kanila ang calibrated preemptive response (CPR) ng nakabarikadang pulisya.
Sa katunayan umano, binigyan sila ng kaluwagan nang ipatupad ni Atienza ang ‘maximum tolerance’ sa grupo sa pagmamartsa ng mga ito mula sa Plaza Miranda patungong San Sebastian.
"Walang basehan iyong alegasyon na sinisikil ng pamahalaan ang ‘freedom of expression’ dahil andiyan naman ang media at maaari nilang ihayag ang kanilang sentimiyento," diin ni Bunye.
Matapos naman ang marahas na pagkakabomba ng tubig sa kanilang prayer rally at ‘rosary march’, tiniyak ng mga obispong lider ng Kilusang Makabansang Ekonomiya (KME) na muli silang magbabalik-kalsada at hindi mapapalambot ng water cannon ang kanilang paninindigan para sa pagbabago, katotohanan at hustisya.
Sa isang telephone interview kay KME spiritual adviser at Caloocan City Bishop Deogracias Iñiguez, isa sa nakatikim ng malupit na dispersal kamakalawa ng gabi sa C.M. Recto Ave., Manila, hindi sila natatakot at handa silang muling banggain ang mga haharang na pulis hangga’t hindi nakikinig si Pangulong Gloria Macapagal-Arroyo sa sigaw ng taumbayan na nagpapababa sa kanya sa kapangyarihan.
Sa halip na panghinaan sa sinapit, "I welcome that event dahil napansin kami pero unfortunate na nangyari ‘yun. (At least) We were given media mileage. It is an evident display of what’s happening in our country," ani Iñiguez.
Kinondena naman ni administration Rep. Mauricio Domogan ang diumano’y panlilinlang ng grupo ng mga obispo sa pagkukubli ng isang political rally sa maskara ng isang religious activity.
Hindi umano maikakaila na isang pagtitipong pulitikal ang ginawa ng mga obispo kamakalawa sa Plaza Miranda dahil sa buong programa ay nakapagitna ng mga batikos at panawagan sa pagbaba at pagpapatalsik sa Pangulo.
