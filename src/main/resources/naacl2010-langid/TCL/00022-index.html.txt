MOTOSIKAL Dan Enjin Nasional Sdn Bhd (Modenas), pengeluar motosikal nasional, merancang melancarkan model motosikal 220cc tidak lama lagi, kata Ketua Eksekutifnya, Datuk Rashid Din. Bagaimanapun, beliau enggan memberikan butiran lanjut mengenai model baru itu. Beliau berkata demikian kepada pemberita sama ada Modenas merancang mengeluarkan sebuah motosikal berkapasiti lebih besar daripada yang ada sekarang ini, pada majlis berbuka puasa sempena pelancaran dua unit servis bergerak sebagai sebahagian usaha menambah baik keselamatan jalan raya. Kedua-dua unit servis itu akan ditempatkan bergilir-gilir di kawasan rehat Tapah, Gunung Semanggol, Dengkil dan Air Keroh Lebuh Raya Utara-Selatan pada 28 dan 29 Oktober lalu. Anggota unit itu akan menukar sebarang lampu brek yang pecah secara percuma dan melakukan pemeriksaan keselamatan kenderaan bagi pemilik motosikal dan skuter Modenas. Mereka juga akan mengedarkan pesanan keselamatan bercetak kepada pengguna jalan raya.– Bernama Untuk bertemu lebih ramai pemilik motosikal, Rashid berkata Modenas akan menggembleng unit bergerak itu ke kawasan-kawasan kampus universiti, tempat makan dan tempat di mana orang ramai berkumpul. Ini akan diumumkan dalam media massa. — Bernama 
