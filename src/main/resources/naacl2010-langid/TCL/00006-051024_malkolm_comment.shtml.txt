Azərbaycanda vəzifələrindən kənarlaşdırılmış rəsmilər müxəlifət lideri Rəsul Quliyevin keçən həftə vətənə qayıtması cəhdinin əlaqələndirilməsində ittiham edilir. 
Bu hadisələri işzləyən Qərb təhlilçiləri belə bir tapmaca üzərində baş sındırırlar - görəsən, Rəsul Quliyevin qayıdış planı, Gürcüstan, Ukrayna və Qırğızıstanda olduğu kimi Azərbaycanda da məxməri inqilab cəhdi deyildimi? Yoxsa baş verənlər, bir çoxlarının fərz etdiyi kimi, Rusiya və Amerika maraqlarının toqquşması təzahürüdür? Bəlkə bu, sadəcə, hakimiyyətdaxili qruplar arasında rəqabətdir? Avroasiya məsələləri üzrə təhlilçi Malkolm Hesletin şərhi:
Azərbaycanın anlaşılamz siyasi aləmində bəzən rəqib qrupların iddialarını ayırd etmək çətindir. Lakin bir şey aydındır ki, Rəsul Quliyevin qayıdış cəhdi siyasi səhnədə radikal dəyişikliklərə rəvac verdi. 
Bir vaxtlar o, mərhum prezident Heydər Əliyevin necə deyərlər sağ əli idi. Lakin 1996-ci ildə Rəsul Quliyevlə Heydər Əliyevin arası dəydi və o vaxtdan bəri cənab Quliyev Amerika Buirləşmiş Ştatlarında məskən saldı. 
Məhz elə bu məqam Rəsul Quliyevin gələcək narıncı inqilabın lideri kimi Vaşinqton tərəfindən dəstəklənməsi barədə şaiyələrin yayılmasına səsbəb oldu. 
Belə bir fərziyyə irəli sürülürdü ki, Rəsul Quliyev İlham Əliyevdən, etiraz aksiyalarından da açıqca görünən, kütləvi narazılığa rəhbərlik edəcək və bundan sonra Azərbaycanın səmtini Qərbə doğru çevirəcək. 
Buradan isə belə nəticəyə gəlinirdi ki, islahatpərəst kimi tanınan məmurların təqib olunmasına Moskvapərəst Ramiz Mehdiyev rəhbərlik edir. Lakin bir sıra təhlilçilər bu sayaq analizin son dərəcə bəsit olduğu qənaətindədirlər. 
Məsələn, əgər həbs olunmuş İqtisadi İnkişaf Naziri Fərhad Əliyev islahatpərəst kimi tanınırdısa, digər təqib olunan məmurlar barədə bunu demək olmaz. 
Yeri gəlmişkən cənab Quliyevin özü Fərhad Əliyev və onun qardaşı - Azpetrol Şirkətinin rəhbəri, hazırda həbsdə olan Rafiq Əliyevlə heç bir əlaqəsi olmadığını elan edib. O, hakimiyyəti zorla ələ keçirmək niyyətində olduğu barədə rəsmi Bakının iddialarını da qətiyyətlə rədd edib. 
Rəsul Quliyev iddia edir ki, onun Bakılya qayıtmaq cəhdi yalnız parlament seçkilərinin azad və ədalətli olmasını təmin etmək niyyəti ilə əlaqədardır. 
Təcrübəli analitiklər düşünürlər ki, baş verənlər Azərbaycanın siyasi elitasında qısqanclıqla qorunan konsensusun süqutu ilə bağlıdır. 
Mərhum prezident Heydər Əliyev müxtəlif klan və maraq qruplarının mürəkkəb qarışığını stimul və qorxu altında mütəşəkkil saxlaya bilirdi. O, vəfat edərkən belə həmin qrupları hakimiyyətdən paylarını saxlamaq müqabilində oğlu İlham Əliyevi gələcək prezident kimi dəstəkləməyə sövq edə bilmişdi. 
Lakin İlhamda atasının nüfuzu heç vaxt olmayıb. O, həmçinin hakimiyyətə köhnələrin ehtiyat etdiyi yeni adamları - texnokratları cəlb etmək cəhdi də göstərib. 
Odur ki, indi Azərbaycanda baş verənlər köhnə qvardiyanın yaranmış vəziyyətdən istifadə edərək düşmənlərindən izal olmaq cəhdi kimi də başa düşülə bilər. 
Həm də bu zaman bir növ "narıncı inqilab" səhnəsinin yaradılmasına cəhd göstərilir. Əslində isə bu, bir çox təhlilçilərin qənaətinə görə elitadaxili çəkişməni pərdələmək məqsədi güdür. 
