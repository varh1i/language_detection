
Asuntovelalliset ovat entistä nuorempia, ja entistä nuoremmilla on suuria asuntolainoja. 
Vanhojen kerrostaloasuntojen hinnat ovat nousseet vuoden aikana kuuden prosentin vauhtia koko maassa. Heinä-syyskuussa hinnat nousivat koko maassa keskimäärin puolitoista prosenttia. Huhti-kesäkuuhun verrattuna hinnat nousivat pääkaupunkiseudulla 1,7 prosenttia ja muualla Suomessa 1,3 prosenttia.
Tilastokeskuksen maanantaina julkistamat ennakkotiedot sisältävät kaksi kolmasosaa vanhojen kerros- ja rivitaloasuntojen kaupoista.
Helsingissä vanhojen kerrostaloasuntojen hinnat nousivat vajaat kaksi prosenttia ja Vantaalla lähes kolme prosenttia. Espoossa hinnat pysyivät lähes ennallaan.
Tampereella ja Jyväskylässä hinnat nousivat noin kolme prosenttia, Turussa, Lahdessa ja Kuopiossa hinnat nousivat noin prosentin ja Oulussa hinnat laskivat puolitoista prosenttia. 
Ensiasunto yhä suurempi
Kiinteistönvälittäjät arvioivat, että koko alkuvuoden jatkunut myönteinen kauppavire jatkuu edelleen.
- Viime vuonna koko kiinteistönvälityksen liikevaihto kasvoi lähes 12 prosenttia. Tästä vuodesta odotamme vieläkin suurempaa kokonaiskasvua, arvioi Suomen Kiinteistönvälittäjäliiton toimitusjohtaja Jukka Malila tiedotteessa.
Malilan mukaan selkeä omistusasumisen buumi jatkuu. Yhä nuoremmat ottavat ensiasunnoikseen yhä suurempia asuntoja. Niinpä asuntovelalliset ovat entistä nuorempia, ja entistä nuoremmilla on suuria asuntolainoja.
Malila huomauttaa, että myös lisääntyneet avioerot ovat nousseet yhdeksi asuntokauppaa kiihdyttävistä tekijöistä.
Tilastokeskuksen mukaan viime vuoden lopussa Suomessa oli 2,6 miljoonaa asuntoa, joista vajaat puolet oli yksiöitä tai kaksioita. Yli sadan neliön asuntoja koko asuntokannasta oli neljännes, mutta yli 140 neliön asuntojen määrä jäi seitsemään prosenttiin. 
