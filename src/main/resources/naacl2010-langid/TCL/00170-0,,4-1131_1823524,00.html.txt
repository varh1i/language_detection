
KOFFIEBAAI. - Toeriste wat op die verkeerde tyd op die verkeerde plek was, was in lewensgevaar toe daar op hul bussie geskiet is aan die Wildekus.
Volgens mnr. David Malherbe, eienaar van die Coffee Shack Backpackers op Koffiebaai, was 'n drywer van sy onderneming onderweg met agt toeriste na Mthatha toe hulle agter 'n bakkeryvoertuig beland het wat deur twee gewapende rowers aangeval is.
Die rowers het die voertuig ingewag op die Kwaaimanpas tussen Koffiebaai en Mqanduli. Volgens die polisie van die Kwaaiman-polisiekantoor lewer bakkeryvoertuie vroeg in die oggende brood af in die landelike gebiede. Wanneer die voertuie smiddae terugkeer, wag rowers hulle dikwels in om hulle van hul geld te beroof.
Dit was glo die tweede aanval op 'n bakkery-afleweringsvoertuig in net tien dae.
Die rowers, een gewapen met 'n vuurwapen en die ander met 'n mes, het uit die bosse gekom en drie skote op die voertuig geskiet. Die bestuurder is in die bolyf gewond, maar het aanhou ry tot by 'n nabye kliniek.
Volgens Malherbe was die toeristebussie agter die bakkeryvoertuig toe die rowers toegeslaan het. "Die toeriste is nie beseer nie, maar die bestuurder is in die maag getref. Hy het uitgeklim en die rowers verjaag."
Volgens mnr. Sizwe Kupelo, woordvoerder van die provinsiale gesondheidsdepartement, is 'n helikopter van die Oos-Kaapse gesondheidsdepartement uitgestuur na die toneel.
"Die mans is na die Nelson Mandela Akademiese Hospitaal geneem. Albei is in 'n stabiele toestand."
