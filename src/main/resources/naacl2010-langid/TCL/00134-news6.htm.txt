
Nagpapapansin lamang si Bro. Eddie Villanueva ng Jesus Is Lord (JIL) Movement kaya’t patuloy nitong nilalaro ang isyu ng arrest warrant laban sa kanya sa kasong estafa sa pamamagitan ng pagmamatigas na magpiyansa.
Ayon kay Executive Sec. Eduardo Ermita, nais lamang umano ni Villanueva na makuha ang atensyon ng publiko upang lalo nitong mapag-init ang kanyang krusada na pabagsakin si Pangulong Gloria Macapagal-Arroyo.
Kataka-taka umano kung bakit patuloy na tumatanggi si Villanueva na maglagak ng piyansa gayong bailable naman ang kanyang kaso.
Wala umanong duda na gagamitin nito ang pagpapakulong para patingkarin ang kanyang adhikain.
"Alam mo naman ang Malacañang, puro kasinungalingan ang mga sinasabi," reaksyon naman ng kampo ni Villanueva sa paratang ng palasyo.
