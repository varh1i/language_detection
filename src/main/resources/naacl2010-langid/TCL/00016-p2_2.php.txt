
เมื่อเวลา 16.00 น. วานนี้ ( 25 ต.ค. ) พ.ต.ท.ธวัชชัย สร้อยสวัสดิ์ สารวัตรเวร สภ.ต.โพธิ์กลาง อ.เมืองนครราชสีมา ได้รับแจ้งเหตุพบศพจมอยู่ในสระน้ำ ในป่าละเมาะใกล้ หมู่บ้านหนองพลวงใหญ่ หมู่ 3 ต.ไชยมงคล จึงพร้อมด้วย พล.ต.ต.อำนาจ อันอาตม์งาม ผบก.ภ.จ.นครราชสีมา พ.ต.ท.สุจินต์ นิจพานิชย์ รอง ผกก.สส.สภ.ต.โพธิ์กลาง พ.ต.ท.ณรงค์ฤทธิ์ ด่านสุวรรณ รอง ผกก.ป. แพทย์เวร รพ.มหาราชนครราชสีมา นำกำลังและเจ้าหน้าที่มูลนิธิกู้ภัยฮุก 31 โคราช รุดไปสอบสวน 
ที่เกิดเหตุเป็นสระน้ำกว้าง 60 เมตร ยาว 100 เมตร พบขาทั้ง 2 ข้างตั้งแต่หัวเข่าถึงปลายเท้าโผล่พ้นน้ำขึ้นมา ส่วนลำตัวจมอยู่ในน้ำคล้ายถูกถ่วงด้วยของหนักเจ้าหน้าที่กู้ภัยจึงใช้เชือกมัดศพลากขึ้นมา พบว่าเป็นหญิงสวมเสื้อกล้ามสีเขียว ทับด้วยเสื้อเชิ้ตแขนยาวสีชมพู กางเกงผ้ายืดขายาวสีดำ ลำคอถูกรัดด้วยผ้ากระเป๋าคาดเอวสีดำ มือทั้ง 2 ข้างถูกมัดด้วยสายไฟฟ้าสีขาวผูกติดกับโครงเหล็กกั้นหลังเบาะรถจักรยานยนต์ฮอนด้า เวฟ สีดำ ทะเบียน คงพ 694 นครราชสีมา ที่ใช้ถ่วงศพ คาดว่าเสียชีวิตมาราว 3 วัน จนศพบวมอืดส่งกลิ่นเหม็นไปทั้งบริเวณ 
ระหว่างตำรวจชันสูตรพลิกศพ นางศรีสุดา เกี้ยวสันเทียะ อายุ 47 ปี อยู่บ้านเลขที่ 24 หมู่ 4 บ้านหนองปลิง ต.ไชยมงคล อ.เมืองนครราชสีมา เดินทางมาดูศพ พอเห็นผู้ตายก็ร้องไห้ลั่น ยืนยันว่าเป็น น.ส.ศรีกานดา เกี้ยวสันเทียะ อายุ 18 ปี ลูกสาว พนักงานขายตั๋วรถไฟเล็กในสวนสัตว์ นครราชสีมา พักอยู่บ้านเดียวกัน ซึ่งหายตัวไปได้ 3 วันแล้ว 
นางศรีสุดา แม่เหยื่อโหด ให้การว่า น.ส.ศรีกานดา แต่งงานกับนายสุรัตน์ ศรีจำนงค์ อายุ 23 ปี คนงานโรงงานทำขี้ไก่อัดเม็ด อยู่บ้านภูเขาทอง ต.ไชยมงคล เมื่อเดือน พ.ค.ที่ผ่านมา แต่ยังไม่ได้จดทะเบียนสมรส จนเมื่อต้นเดือน ต.ค.ที่ผ่านมา น.ส.ศรีกานดาหอบเสื้อผ้ากลับมาอยู่กับตน เพราะทนความเจ้าชู้ของนายสุรัตน์ไม่ไหว แต่ นายสุรัตน์ยังคงตามตื๊อขอคืนดีมาตลอด ก่อนเกิดเหตุวันที่ 23 ต.ค.ที่ผ่านมา น.ส.ศรีกานดาขี่รถจักรยานยนต์คันที่พบในสระน้ำไปทำงานตามปกติ แล้วหายตัวไป ไปสอบถามที่สวนสัตว์นครราชสีมาทราบว่า น.ส.ศรีกานดาไม่ไปทำงาน 2-3 วันแล้ว กระทั่งมีคนบอกว่าพบศพผู้หญิงถูกฆ่าถ่วงน้ำ จึงรีบมาดู ก็พบว่าเป็น น.ส.ศรีกานดา ส่วนทรัพย์สินที่หายไปมีเงิน 4,500 บาท โทรศัพท์มือถือ 1 เครื่อง 
หลังสอบสวน พ.ต.ท.สุจินต์ นิจพานิชย์ รอง ผกก.สส. สภ.ต.โพธิ์กลาง สั่งการให้ชุดสืบสวนไปตามตัวนายสุรัตน์ มาสอบปากคำ เนื่องจากสงสัยว่าอาจมีส่วนพัวพันกับการตายของ น.ส.ศรีกานดา แต่ไม่พบตัว โดยมีคนแจ้งว่านายสุรัตน์ออกจากบ้านไปตั้งแต่ตอนเช้ายังไม่กลับเข้าบ้าน 
ด้าน พล.ต.ต.อำนาจ อันอาตม์งาม ผบก.ภ.จ. นครราชสีมา เปิดเผยว่า จากการสืบสวนสอบสวนคาดว่าปมสังหารน่าจะมาจากเรื่องหึงหวง ซึ่งนายสุรัตน์อยู่ในข่ายผู้ต้องสงสัย โดย น.ส.ศรีกานดาอาจนัดพบกับผู้ต้องสงสัยในที่เกิดเหตุเพื่อเคลียร์ปัญหา แต่ตกลงกันไม่ได้ จึงรัดคอฆ่ามัดติดรถจักรยานยนต์เข็นลงน้ำเพื่อถ่วงศพอำพรางคดี แล้วเอาทรัพย์สินของผู้ตายไป เพื่อเบี่ยงเบนคดีเป็นฆ่าชิงทรัพย์ หรือเพื่อเป็นค่าใช้จ่ายหลบหนีก็เป็นได้ ในชั้นนี้ยังไม่สามารถชี้ชัดว่านายสุรัตน์เป็นคนร้าย ต้องนำตัวมาสอบสวนให้แน่ชัดก่อน แต่ยังไม่ทิ้งปมขัดแย้งส่วนตัว 
ข่าวหน้าใน ข่าวการเมือง ข่าวเศรษฐกิจ ข่าวการศึกษา ข่าวกทม. ข่าวต่างประเทศ ข่าวสังคม-สตรี ข่าววิทยาการ ข่าวเกษตร ข่าวกีฬา ข่าวบันเทิง คอลัมน์ 
