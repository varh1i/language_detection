Der blev skiftet godt ud på Paradise Hotels gæsteliste i ugen der gik.
Først måtte nyforelskede Bjørn vinke farvel til yndige Charlotte, der sammen med taktiske Lisbeth måtte pakke kufferten, da hotellets nye kvindelige gæster skulle vælge mage. I slutningen af ugen røg Bjørn samme vej, da et twist ved parceremonien, sendte charmetrolden retur mod Danmark:
- Det var bare sort uheld - længere er den ikke. Jeg havde ingen kontrol over begivenhederne i den parceremoni, forklarer Bjørn, der i starten af realityshowet underholdt seerne med et regulært trekantsdrama. Den ene aften muntrede Bjørn sig sammen med værelseskammeraten Bettu og den næste blev der kysset med Lisbeth:
- Ja, den fik hele armen, griner Bjørn, der ikke kan nikke genkendende til Lisbeths version af begivenhederne:
- Hun fortæller hele tiden overfor kameraerne, at vi havde noget særligt sammen. Det havde vi da også - det varede bare kun en enkelt aften, lyder vurderingen fra fotomodellen, der straks blev mere seriøs, da Charlotte flyttede ind på hotellet. Efter hjemkomsten til Danmark er forholdet dog kølnet en hel del:
- Vi snakkede sammen en kort periode, da vi kom hjem, men det gik dødt. Det var ikke det samme længere. Nu var det ikke bare sjov og spas, men ramme alvor og så var hun ikke min type alligevel. Vi har det dog stadig godt sammen og holder kontakten, forklarer Bjørn.
Charlotte
Bjørns bedre halvdel under det sidste ophold på 'Paradise Hotel' var ikke mindre overrasket, da hun røg ud: - Jeg var frusteret, ked af det og chokeret, forklarer Charlotte, der har svært ved at sætte ord på, hvad der gik skævt mellem hende og Bjørn ved hjemkomsten til Danmark: 
- Jeg og Bjørn prøvede jo. De følelser der var dernede - de var ægte. Jeg var virkelig glad for ham og ville gerne give det en chance. Men det udviklede sig bare ikke til et forhold. Jeg ved faktisk ikke hvorfor. Måske var det afstanden mellem os. Bjørn bor i København og jeg på Fyn, vurderer Charlotte, der ikke blev populær hos Lisbeth, da hun flyttede ind på hotellet og snuppede Bjørn:
- Der var ikke nogen der sagde noget til mig dernede, men jeg kunne da godt fornemme, at der var noget i starten. Nogle af de udtalelser der er faldet på tv gør mig da ked af det, men jeg havde og har det nu fint med alle de andre deltagere, fortæller Charlotte til ekstrabladet.dk
Lisbeth
Ugen bød som skrevet også på et - ihvertfald - midlertidigt farvel til Lisbeth, der udmærkede sig som showets store taktiker: - Det var sjovt at spille taktisk - det var blandt andet derfor jeg havde meldt mig, erklærer Lisbeth, der ikke har noget problem med at spille rollen som realityshowets isdronning: 
- Næ, jeg var tilgengæld træt af at blive fremstillet som en dum gås, der hele tiden taler om sex. Sådan var det i de første par udsendelser, men det ændrede sig heldigvis hen ad vejen, vurderer Lisbeth, der fik trådt adskillige af de andtre deltagere over tæerne med sin taktiske indstilling: 
- De fleste kan bagefter godt se, at det var en del af spillet. Nogle få kan ikke, men man kan jo ikke være lige gode venner med alle.
