अमरीकी संसद की एक समिति ने कहा है कि उसे इस बात के नए सबूत मिले हैं कि ब्रितानी सांसद जॉर्ज गैलोवे इराक़ के 'तेल के बदले अनाज' कार्यक्रम में हुए घपले में शामिल थे.
अमरीकी संसद के ऊपर सदन सीनेट की एक विशेष समिति की रिपोर्ट में ये आरोप लगाए गए हैं जबकि ब्रितानी सांसद जॉर्ज गैलोवे ने इन आरोपों का खंडन किया है.
सीनेट की समिति का कहना है कि उसे कुछ ऐसे दस्तावेज़ मिले हैं जिनसे पता चलता है कि गैलोवे के संगठन और उनकी पत्नी को सद्दाम हुसैन की हुकूमत से लगभग छह लाख डॉलर मिले थे. 
समिति का कहना है कि गैलोवे और उनकी पत्नी को यह रक़म वाउचरों की शक्ल में दी गई थी.
समिति के अध्यक्ष नॉर्म कॉलमैन का कहना है कि इस मामले में जॉर्ज गैलोवे सच नहीं बोल रहे हैं.
इसी वर्ष के शुरू में ब्रितानी सांसद ने अमरीकी सीनेट की समिति के सामने पेश होकर बहुत ही आक्रामक अंदाज़ में अपना बचाव किया था.
गैलोवे ने इस आरोप के सामने आने के बाद बयान जारी करके कहा है कि उन्होंने इराक़ के 'तेल के बदले अनाज' कार्यक्रम से कोई धन नहीं कमाया है, उनकी पत्नी ने भी ऐसा ही एक बयान जारी किया है.
जॉर्ज गैलोवे पहले लेबर पार्टी के सदस्य थे और मूलतः स्कॉटलैंड के रहने वाले हैं, लेकिन उन्होंने इराक़ पर हमले की ब्लेयर सरकार की नीति का खुलकर विरोध किया.
इराक़ पर हमले का विरोध करते हुए उन्होंने अपनी एक अलग पार्टी बनाई, रिस्पेक्ट नाम की इस पार्टी के उम्मीदवार के रूप में वे लंदन की एक निर्वाचन क्षेत्र से लेबर पार्टी के उम्मीदवार को हराकर चुनाव जीते.
