
Vaata tulemusi
Kuidas rahvas nende ettevõtteid ja otsusi hindab, ei ole alati kerge ette näha. Euroopa Liit sai juba kõvasti raputada, kui prantslased ja hollandlased selle konstitutsiooni maha hääletasid. Prantslaste massiline non ja hollandlaste nee pani kogu Brüsselis õlitatud masinavärgi logisema. 
Sestsaadik uuritakse ja analüüsitakse ebaõnnestumise põhjusi ja püütakse välja mõelda, mis nüüd edasi saab. Ametlikult toonitatakse, et majanduse valdkonnas on tehtud edusamme, mitmele diktatuurimaale nagu Hispaania, Portugal ja Kreeka, on suudetud demokraatiat sisse süstida ja et inimõigusi kaitstakse suure kisa ja kärinaga. Keskmisele kodanikule aga ei paista need «võidud » eriti veenvad, sest argielu muutub iga päevaga aina keerulisemaks: hinnad tõusevad, vaesus ähvardab meie sotsiaalsuhteid, õhk on reostatud, mitmes maakonnas on juba joogiveest puudus 
Peale selle voolab pidevalt immigrante sisse, terroristid treenivad vaiksetes prantsuse külades, ja moslemid lõikavad praegu – ramadani ajal – lammastel kõrisid, ja võib olla varsti meil ka. Ja piirid on lahti, nii et kõik kaabakad ja gangsterid võivad vabalt oma äri ajada. Alles hiljuti leiti ühest Lõuna-Prantsusmaa kirikust röövitud skulptuur Hawaii saarelt! 
Vaat sulle paljukiidetud globalisatsioon! 
Minu endagagi juhtus aasta algul lugu, mida meie väikeses Pariisi lähedases linnakeses Montmorencys ei osanud varem ettegi 
kujutada. Tulin ühel õhtul kella seitsme paiku kirikust. Inimesed olid liikvel. Möödusin poest, kui selle ees seisvate autode tagant 
tuli mulle kallale üks mustanahaline ja haaras mu käekotist. 
Tirisime seda vastastikku mitu head minutit, kui siis lõpuks paiskas ta mu pikali ja kadus saagiga. Paar tundi hiljem leiti kott üles ja anti mulle tagasi, sest passi oli varas siiski alles jätnud. Raha ja miskipärast ka haiguskindlustuskaart olid muidugi läinud. 
Aga veel kujukam näide turvalisuse kadumisest on see, et kui meie naaberlinnakeses paari aasta eest aastavahetust tähistati, siis saabus sinna kohale märatsev meestejõuk ja peksis puruks kõik selle linnakese vaateaknad. Pärast seda andis meer korralduse, et vandaalitsemise vältimiseks ei võetagi seal enam pidulikult uut aastat vastu. Igaüks teeb seda vaikselt oma kodus, paksude kardinate taga istudes. 
Uurimused näitavad, et Lääne-Euroopas kardetakse liidu laienemist. Juba esimesed viisteist liiget pole osanud või suutnud oma probleeme lahendada ja siis võeti veel kümme uut juurde. Mis me nendega peale hakkame? 
Filosoof André Glucksmann tsiteerib ühes rahvahääletusele järgnenud diskussioonis argumente, mida ta on ise kuulnud. Tema järgi on prantslaste reaktsioon «antiliberaalne, antiameerikalik, lõunast ja ida poolt tulnud immigrantide vastu, ta sülitab Brüsseli kosmopoliitse bürokraatia peale, kuulutab sõja Poola konkurentsile, saagiahnetele baltlastele, mitte unustades tulevasi türgi sissetungijaid. «Ei» seisab valvepostil 
ja kaitseb viieteistkümne liikmelise liidu piiri». 
Konkreetselt on esimene mure ikkagi majanduslik. Tuleb «vastu panna poola veevärgimehele, kes võtab meil töö käest ära, ja Eestile, kes varastab meie vabrikuid ». Ja muidugi ka türklastele, kes tikuvad igale poole ja kujutavad ette, et neile peab kõik lubatud olema: Kreekaga sõda pidada, Küprost mitte tunnustada, neil, kes 20. sajandil tapetud armeenlasi meelde tuletavad, suu kinni panna. Ja kui me niimoodi edasi laiendame, kuhu jäävad siis meie piirid? Siis tuleb võib olla ka Lähis-Ida oma konfliktidega kaasa ja nõnda jõuame varsti Hiina müürini välja. Iga mõistlik inimene teab, et suur tükk ajab suu lõhki. 
Aga ameeriklased just õhutavad meie naiivseid eurooplasi selles suunas edasi minema teadmises, et nõnda saab Euroopa Liidu nõrgaks teha ja siis on Washingtoni meestel jälle ülemvõim. Ameeriklaste võimunälg ja pidev sekkumine teiste riikide elusfääri on prantslased juba ammu vihale ajanud. 
President Chirac ei varjagi, et ta unistab suurest tugevast Euroopast, kes julgeb kõigile võistlejaile ning vastastele rusikat näidata. Paistab selge, et Prantsusmaa üksi ei saa sellise vägiteoga hakkama. Sellepärast kutsutakse kaasa tsaariaegne liitlane Venemaa. Ja kuna sakslased tunnevad end «suurte» seltskonnas hästi, siis pole imestada, et Pariisi-Moskva telg läheb läbi Berliini. 
Võimusuhete arengust Euroopa Liidu piires annavad tunnistust mitte niivõrd kõned ja propagandaloosungid kui valitsevate ringkondade käitumine ja hoiak väiksemates rahvusvahelistes ettevõtetes. 
Näiteks võib tsiteerida Köningsbergi 750. aasta juubelit, mida pühitseti selle aasta juulis. Köningsberg, praeguse nimega Kaliningrad, kuulub ikka veel Venemaa külge, kuigi sealsed elanikud (pärast preislaste hävitamist sissetoodud venelaste ja Volga sakslaste järeltulijad) ei pea end üldse venelasteks, vaid «baltlasteks». Muide, Sergei Pasko, kes asutas Vabariikliku Balti Partei, mille Moskva selle aasta veebruaris keelustas, väidab, et Ida-Preisimaa koht on Euroopa Liidus nagu teistel Balti vabariikidel! 
>
 
