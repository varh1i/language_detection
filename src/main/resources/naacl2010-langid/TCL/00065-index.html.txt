SEBAGAIMANA diterangkan dalam siri pertama, inilah satu-satunya kaedah yang tidak memerlukan pembabitan secara langsung oleh pengguna untuk menapis kandungan internet. Secara umumnya, ada tiga kaedah yang boleh digunakan oleh ISP untuk menyediakan perkhidmatan sekatan ke laman web bermasalah. Ketiga-tiga kaedah ini akan dibincangkan dalam siri terakhir ini. Kita telah pun mengetahui dari bahagian yang lepas bahawa alamat DNS boleh digunakan untuk menyekat capaian ke laman web bermasalah. Apakah relevannya alamat DNS ini dengan usaha penapisan internet di Pembekal Perkhidmatan Internet (Internet Service Provider, ISP)? Ia menjadi relevan kerana setiap nama DNS di dalam alamat URL yang ditaipkan ke perisian pelayar perlu ditukarkan ke alamat IP sebelum komunikasi dengan komputer pelayan bermula dan proses ini memerlukan perkhidmatan sistem DNS. Pihak ISP biasanya menyediakan komputer pelayan DNS untuk digunakan oleh komputer pengguna sebagai perkhidmatan DNS bagi setiap pengguna mereka. Perkhidmatan ini boleh dimanfaatkan bagi tujuan sekatan capaian dengan cara memalsukan data DNS sebenar komputer pelayan yang mempunyai laman web bermasalah dan ini termasuklah alamat DNS. Apabila pengguna membuat capaian ke laman web itu, mereka akan dilencongkan ke sebuah komputer lain yang mempunyai satu laman web yang ditugaskan khusus untuk memberitahu mereka capaian ke laman web itu telah disekat atas sebab memaparkan bahan lucah dan sebagainya. Katalah pengguna cuba melakukan capaian ke laman web bermasalah iaitu http://www.pelayan-web-kotor.com.my/laman-sampah.html. Komputer pengguna seterusnya perlu menukarkan alamat itu kepada alamat IP dengan menggunakan perkhidmatan DNS yang disediakan oleh ISP. Oleh kerana alamat IP bagi laman web http://www.pelayan-web-kotor.com/laman-sampah.html telah dipalsukan kepada alamat IP yang dimiliki oleh sebuah komputer pelayan web yang dikhaskan oleh pihak ISP. Daripada laluan lazim, capaian pengguna akan dilencongkan ke komputer pelayan web yang disediakan khas oleh ISP yang akan memaklumkan pengguna mengenai sekatan yang telah dilakukan. Ini mungkin kaedah termurah boleh digunakan oleh ISP untuk pengguna yang ingin supaya capaian internet mereka bersih daripada laman web bermasalah. Inilah juga pilihan di beberapa daerah di Jerman di mana sekatan berasaskan DNS menjadi pilihan kerana ia menutup ruang kepada ISP memberi alasan kos ataupun teknikal apabila arahan untuk menyekat sesuatu laman web diberikan oleh mahkamah. Sekiranya kos sudah tidak seberapa, apakah masalah yang bakal dihadapi dan apakah pula kekurangan teknik berasaskan DNS ini? Perlu difahami, apabila sekatan dibuat berasaskan alamat DNS, semua capaian ke servis lain seperti e-mail, ruang sembang dan lain-lain yang menggunakan alamat DNS yang sama akan turut tersekat. Masalah juga mungkin timbul ketika memalsukan data DNS untuk komputer pelayan yang menyediakan laman web yang akan disekat kerana banyak organisasi yang tidak membenarkan data DNS mereka dimuat-turun oleh orang lain sebagai langkah keselamatan. Perlukah lagi komputer peribadi di rumah kita berkomunikasi dengan komputer pelayan web yang membenarkan bahan lucah berada di laman web mereka? Dari sudut ini, teknik sekatan berasaskan alamat DNS ini masih relevan. Sekiranya kita dapat membina satu pangkalan data yang mengandungi alamat DNS yang mempunyai laman web bermasalah, ini sudah tentu membantu pengguna internet yang mahu bebas daripada sampah-sarap di ruang siber. Pangkalan data itu seterusnya boleh digunakan oleh mana-mana organisasi termasuklah ISP dan pihak yang menguruskan projek SchoolNet negara. Dalam teknik berasaskan perkakas penghala akses (access router), tapisan akan dikenakan ke atas alamat IP dan alamat Port yang walaupun tidak memberi gangguan kepada servis lain seperti e-mail, ia bakal menimbulkan masalah kerana ada banyak laman web yang berada di virtual hosting. Hasil kajian yang dilakukan ke atas komputer pelayan web yang didaftarkan di bawah daripada nama com, net dan org menunjukkan lebih 87% daripadanya menggunakan name based virtual hosting. Dari sudut ISP pula perkakas penghala (router) ialah satu perkakas yang tugas utamanya menghalakan paket IP (IP packet routing). Keupayaan untuk melakukan tapisan adalah terhad dan kebiasaannya perkakas penghala (router) akan dimaksimumkan penggunaannya untuk tugas utamanya tadi iaitu menghalakan paket IP (IP packet routing). Dengan laman web yang perlu disekat bukanlah sedikit jumlahnya, teknik sekatan di perkakas penghala (router) ini bukanlah pilihan terbaik bagi pengguna mahupun ISP. Bagaimana pula sekiranya diletakkan peralatan khusus seperti perkakas tembok keselamatan (firewall) bagi mengurangkan beban yang dipaksakan ke atas perkakas penghala (router) apabila melakukan sekatan? Sudah pasti boleh tetapi ia masih tidak dapat mengelak daripada turut menyekat ratusan laman web yang menggunakan alamat IP dan alamat Port yang sama di samping kos yang yang sudah pastinya bertambah. Teknik ketiga yang boleh digunakan untuk menapis capaian ke laman web bermasalah ialah dengan memanfaatkan infrastruktur proxy cache. Infrastruktur ini terdiri daripada gabungan proxy cache yang digunakan sebagai storan simpanan sementara bagi laman web luar. Ia sememangnya telah lama digunakan oleh banyak ISP di seluruh dunia sejak akhir 90an sebagai apa yang dipanggil transparent proxy. Tanpa disedari oleh pengguna, setiap capaian ke laman web dilencongkan ke pelayan proxy cache yang akan menyimpan sementara di storan setempatnya salinan laman web luar yang dicapai oleh pengguna tempatan. Cukup dengan sekali capaian oleh mana-mana pengguna ke mana-mana laman web yang ingin disimpan, salinan laman web akan tersimpan di dalam storan setempatnya selama tiada perubahan pada laman web sebenar. Capaian berikutnya oleh pengguna lain tidak lagi memerlukan capaian ke laman sebenar kerana akan dilayan oleh proxy cache itu. Teknik ini memberi kebaikan kepada pengguna dari segi kecepatan capaian kerana laman web yang ingin dicapai telah secara fizikalnya berada lebih dekat dengan pengguna. Dari sudut ISP pula, ini mengurangkan kadar capaian ke luar negara dan secara tidak langsung mengurangkan kos sewaan laluan antarabangsa yang sememangnya tinggi di negara membangun. Di Malaysia, hampir semua ISP menggunakan infrastruktur proxy cache dengan Jaring sebagai pelopornya bermula pada tahun 1999 diikuti oleh ISP lain seperti TMNet beberapa tahun berikutnya. Dengan memanfaatkan infrastruktur proxy cache sedia ada, sistem penapisan laman web lucah dan lain-lainnya dapat disediakan melalui sedikit proses penambahsuaian pada proxy cache itu. Proxy cache yang akan digunakan untuk tugas penapisan akan dilengkapi dengan senarai laman web yang telah disenarai-hitamkan. Di sinilah keputusan akan dibuat untuk menyekat capaian ke laman web itu. Di dalam sesetengah pelaksanaan, pengguna akan dimaklumkan dengan sedikit paparan memberitahu mengenai sekatan yang telah dilakukan. Kelebihan teknik ini ialah, sekatan tidak semata-mata bergantung kepada alamat IP dan alamat Port ataupun alamat DNS, tetapi terus kepada laman web yang ada di dalam senarai hitam. Inilah satu-satunya teknik yang dikenal pasti dapat mengurangkan kesan yang tidak diingini apabila melaksanakan tapisan. Inilah juga teknik yang banyak diguna-pakai di China dan juga di negara Timur Tengah seperti Arab Saudi dalam membendung capaian ke laman web yang tidak dibenarkan. Oleh kerana kebanyakan ISP di Malaysia mempunyai infrastuktur proxy cache, inilah kaedah terbaik yang boleh digunakan untuk melakukan sekatan ke atas laman web bermasalah. Minggu depan: Memberi pilihan kepada pengguna 
