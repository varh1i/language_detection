ইরাকের রাজধানী বাগদাদের কেন্দ্রস্থলে এক হোটেল কমপ্লেক্সে তিনজন আত্মঘাতী বোমারু একযোগে হামলা চালালে অন্তত বিশ জন নিহত হয়েছে৻ 
মাত্র কয়েক মিনিটের ব্যবধানে বাগদাদের প্যালেস্টাইন এবং শেরাটন হোটেলে পর পর এই বোমা হামলা চালানো হয়৻ আত্মঘাতী বোমারুরা বিস্ফোরক ভর্তি কয়েকটি গাড়ীতে করে ‌এই হামলা চালায়৻ 
সন্ধ্যার সময় ইফতারের জন্য যখন সবাই বাড়ি ফিরছিলেন তখনই এই বোমা বিস্ফোরিত হয়। প্রত্যক্ষদর্শীরা বলছে এই বোমা বিস্ফোরনে আত্মঘাতী হামলাকারীরা দুটি কার এবং একটা লরি ব্যবহার করে। জানালার ভাঙ্গা টুকরো ছিটকে পড়ে প্যালেস্টাইন ও শেরাটন হোটেলের কম্পাউন্ডের অনেক দুরে।
হতাহতদের অধিকাংশই নিরাপত্তারক্ষী। বিস্ফোরনের পরপরই মার্কিন সেনারা গোটা এলাকা ঘিরে ফেলে। মার্কিন হেলিকপ্টারগুলো ঐ এলাকার উপর দিয়ে এখনও টহল দিচ্ছে।
বিবিসির বাগদাদ সংবাদদাতা জানাচ্ছেন, এই বিস্ফোরণের পরপরই সেখানে গুলি বর্ষনের শব্দ শোনা যায়।
খসড়া সংবিধানের উপর গনভোট আর সাবেক প্রেসিডেন্ট সাদ্দাম হোসেনের বিচার এই দুই গুরুত্বপূর্ণ ঘটনাকে কেন্দ্র করে যে কঠোর নিরাপত্তার ব্যবস্থা করা হয়েছিল, এই হামলা সেটাকে সরাসরি চ্যালেঞ্জ জানালো। 
