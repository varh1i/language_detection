
Mismong mga kaalyado ni Pangulong Gloria Macapagal Arroyo ay hindi na masikmura ang ‘kapraningan’ at sagad-sagarang topak ng Malacañang matapos ilutang ni Sen. Miriam Defensor-Santiago ang diumano’y assassination at coup plot laban kay Pangulong Gloria Macapagal Arroyo.
plot laban kay Pangulong Gloria Macapagal-Arroyo.
Kumbinsido ang mga mambabatas sa Mataas at Mababang Kapulungan ng Kongreso na isang ‘scripted’ na produkto ng imahinasyon ang pagbubunyag ni Santiago ukol sa sinasabing ‘physical removal’ kay Arroyo sa kapangyarihan na diumano’y binuo nina Senate President Franklin Drilon at dating Pangulong Corazon Aquino kung hindi magkukusang bumaba sa posisyon si Arroyo hanggang sa Oktubre 15.
At ang itinuturong ‘utak’ ng napaka-wild na kuwento ay ang palasyo ng Malacañang.
"The palace is obviously in a state of paranoia, acting on impulse it seems and unable to view matters in an objective and sober manner," ani Sen. Francis ‘Kiko’ Pangilinan.
Si Pangilinan, bagama’t sumama sa Drilon faction ng Liberal Party (LP) na nagsusulong ng pagbaba ni Arroyo sa puwesto ay nananatiling miyembro ng administration bloc.
Binigyan-diin pa ni Pangilinan na hindi kailanman nawalan o nagkulang ng kakampi ang pamahalaang Arroyo sa Senado. Sa halip, ang pagkukulang ay nasa komunikasyon, konsultasyon at kooperasyon ng palasyo sa mga kaalyado.
Mula sa Kamara, pinayuhan ni Bayan Muna partylist Rep. Teddy Casiño si Santiago na huwag nang makisawsaw pa at magpagamit sa ‘conspiracy theories’ ng Malacañang.
Ayon naman sa militanteng grupong Pamalakaya, kailangan na umanong magpatingin ni Santiago sa isang psychiatrist matapos itong tawaging 5th class political prostitute at instant political fanatic ni Arroyo.
Hindi rin mapaniwalaan ng kampo ni ex-President Aquino ang ‘fantastic statements’ ni Santiago at sinabing tila hindi pa nakakarekober ang senadora sa pagsibak noon ni Aquino sa kanya bilang DAR secretary kaya’t sinasamantala niya ang pagkakataon para makaganti.
"Mrs. Aquino is not anti-GMA. She’s only for the truth. There is no truth to that claim and we think Miriam is just sour-graping," pahayag ni Deedee Sytangco, tagapagsalita ni Aquino.
Bilang reaksyon, sinabi ni Press Sec. at presidential spokesman Ignacio Bunye na hindi imposibleng totoo ang October 15 oust plan laban kay Arroyo at hindi rin maitatanggi ang kakayahan ni Drilon na magplano nang ganito. Kataka-taka namang hindi idinawit ang pangalan ni Aquino sa komento.
"I can only comment on the Drilon side, not on Cory. What we are saying is based on his actuations, Senate President Drilon is involved in the destabilization plot against the Arroyo government. I can only conclude that Drilon had a premeditated plan versus the President," ani Bunye.
Sa panig ni secretary to the cabinet Ricardo Saludo, kumpiyansa itong hindi magtatagumpay ang maitim na balak laban kay Arroyo dahil hindi umano ito susuportahan ng taumbayan.
