
Dyma'r newyddion cryno o Gymru:
---*-*-*---
Heddlu: Ffafrio un corff i Gymru gyfan 
Mae prif swyddogion heddlu Cymru wedi awgrymu mai cael un corff heddlu i Gymru gyfan fyddai'r ffordd orau i ddelio â thor-cyfraith difrifol a therfysgaeth. 
Daw hyn yn sgil bwriad yr Ysgrifennydd Cartref, Charles Clarke, i ail-strwythuro'r drefn heddlu ar draws Cymru a Lloegr. 
Ond mewn cyfarfod pwyllgor yn y cynulliad mae awdurdodau heddlu Cymru hefyd wedi rhybuddio y gallai'r newidiadau arwain at gynnydd sylweddol ym miliau Treth y Cyngor pobl. 
---*-*-*---
Corff marina: Enwi dyn 
Cyhoeddodd heddlu'r de enw'r dyn y cafwyd hyd i'w gorff ym marina Abertawe yn gynnar ddydd Mercher. 
Roedd Nigel Davies yn 49 oed ac yn byw yn ardal Cwmdu. 
Bu'n rhaid cau rhan o'r marina am gyfnod ac mae'r heddlu'n apelio am wybodaeth gan unryw un a welodd Mr Davies ar ôl prynhawn Mawrth. 
---*-*-*---
Ymchwiliad i achos tân mewn tafarn 
Mae ymchwiliad ar y gweill i achos tân mewn tafarn yng Nghastell-nedd yn gynnar fore Mercher. 
Cafodd criwiau eu galw i dafarn St Ives yn Stryd y Farchnad yn nghanol y dref tua 0200BST. 
Roedd yr adeilad yn wag ac ni chafodd neb ei anafu. 
---*-*-*---
Pobl yn profi eu gallu meddyliol 
Mae pobl Casnewydd yn cael cyfle i brofi eu gallu meddyliol ddydd Mercher wrth i MENSA gynnal sesiwn arbennig yn y ddinas. 
Mae pobl sy'n mynd i westy'r King's yn cael cyfle i ymuno â'r ddau y cant o'r boblogaeth sy'n aelodau o'r gymdeithas fyd-enwog os ydyn nhw'n profi eu bod yn ddigon galluog. 
