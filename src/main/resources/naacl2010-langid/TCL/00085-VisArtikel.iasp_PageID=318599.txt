Morten Bruun fik søndag sin første sejr som træner for superligabundproppen Sønderjyske, som for øjnene af 3166 tilskuere slog Silkeborg med 1-0. 
Efter 91 målløse minutter tog kampens mest markante spiller, højrefløjen Peter Nymann, sagen i egen hånd og tørrede tre Silkeborg-forsvarere, inden han serverede bolden for brasilianske Leandro, der let kunne sparke bolden i mål.
Sønderjyske var ikke kommet til Silkeborg for at pakke sig ned. Alene i første halvleg havde gæsterne fire store muligheder, mens hjemmeholdet bortset fra en dobbeltchance til Muhammed Akinci og Iddi Alkhag stort set ikke var farlige.
Sønderjyske er dog stadig sidst i Superligaen med 11 point, mens Silkeborg er placeret som nummer 10 med en pointhøst på 14.
