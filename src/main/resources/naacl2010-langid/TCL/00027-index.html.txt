DUA tiga hari lagi rayalah kita. Bagai nak rak teman dan suku sakat menyiapkan bahan sepanjang minggu pertama Syawal. Kalau tak siap, tak rayalah kami semua. Orang surat khabar macam itulah. Orang lain sibuk gantung langsir, shopping sakan, buat kek dan biskut tetapi orang macam teman ini, sibuknya di pejabat. Kuih pun kuih tunjuk-tunjuk aje. Kebetulan ada kawan-kawan pejabat miliki skil buat biskut dan kek, maka kepada merekalah teman buat tempahan. Anak teman, Nazira Ain, merungut kerana sudah tak sabar-sabar lagi hendak balik kampung. Bukan sebabkan rindukan rumah opahnya sangat, tetapi sebab sepupunya, Farah dan Najihah sudah ada kat kampung. Teman kata, bila dah besar nanti jangan jadi wartawan nanti tak keruan. Nak cuti raya pun bagaikan hendak pergi berperang. Bukan apa, selalunya Syawal bulan ‘happening’ bagi anak-anak. Masa rayalah semua orang berkumpul menjalin silaturahim. Bisik Ain juga dia sudah rindukan sepupunya, Musfira yang berada di Jepun sebab ikut papanya yang mengambil PhD. Teman maklum benar kerana siapa boleh lupa nostalgia raya masa zaman muda. Umur lingkungan 12 tahun ke bawah, tak lengkap raya kalau tak bakar mercun dan bunga api. Paling seronok apabila sesi pasang panjut. Lebih ramai, lebih meriah. Arwah ayah teman memang suka melayan kami bab-bab ini. Masuk saja usia remaja, sudah gila pula ke dapur. Cakap saja jenis biskut dan kek, buka buku resipi dan temanlah orangnya yang sedia mencuba. Bakar biskut sampai terlelap depan ketuhar memang perkara biasa. Emak hanya geleng-geleng kepala. Tetapi dah jadi mak orang ni, rasa excitednya sudah kurang benar. Bersiap pun ala kadar saja. Jangan tak bersiap kata orang. Lagi pun kasihan juga dengan anak sendiri. Kalau kita tak ajar mereka mengenai erti kemeriahan raya siapa lagi. Sementara kita ada kat bumi ini lagilah kerana kalau sudah dalam kubur kita hendak buat macam mana. Begitulah putaran alam. Fikiran asyik teringat mereka yang sudah tiada, terutama ayah tercinta. Tahun ini masuk tahun kedua arwah ayah tiada. Selalunya ayahlah yang banyak sangat kecohnya. Kini, semua itu hanya tinggal kenangan. Itulah sebabnya teman selalu berpesan kepada mereka yang masih mempunyai ibu dan ayah agar jagalah hati mereka sementara masih ada. Bila dah tak ada macam inilah jadinya. Rasa rindu bagaikan tiada noktahnya. Duit memanglah boleh dicari tetapi ayah dan ibu memang tiada pengganti. Malah tiada duanya mereka. Teman tahu sangatlah rasanya tak ada ayah ni. Itu sebabnya hati teman tangkap syahdu melihat anak-anak yatim yang tidak berayah dan beribu, terutama mereka yang tinggal di rumah anak yatim. Dah tua macam teman ini tak apalah juga kerana sudah pandai bawa diri, tetapi yang masih kecil tu apalah yang mereka tahu. Seperkara lagi, teman memang tak faham, kenapa ada anak yang sanggup letakkan ibu bapa mereka di rumah orang tua. Iyalah masa tapak kaki sebesar ibu jari, merekalah yang menjaga kita bagai menatang minyak penuh. Nyamuk pun takut nak dekat. Tetapi apabila dah besar panjang, kita mudah saja lupakan mereka yang sanggup gadai nyawa dan segala-galanya kerana kita. Jadi hari baik bulan baik ini masih tidak terlewat lagi untuk kita membetulkan keadaan songsang itu. Syawal bulan menjalin kasih dan silaturahim. Seelok-eloknya buang yang keruh ambil saja yang jernih. Lagipun tak baik hidup terus berdendam. Oh ya teman hendak mengambil kesempatan ini untuk mengucapkan terima kasih kepada kalangan yang menghantar kad ucapan selamat hari raya kepada teman dan suku-sakat. begitulah ucapan Aidilfitri yang teman terima melalui e-mel yang memang banyaklah juga. Kalau tak sempat balas janganlah serik pula. Insya-Allah kalau ada masa terluang, pasti teman balas juga. Terima kasih juga kepada pembaca yang sentiasa memberi maklum balas kepada sebarang coretan teman. Teman memang menghargainya walaupun ada kalanya ada juga maklum balas yang langsung tak sependapat dengan teman macam langit dengan bumi. Di kesempatan ini juga teman dan suku sakat menyusun sepuluh jari memohon kemaafan kepada mereka yang barangkali ada hatinya terguris. Selamat hari raya dan semoga sinar Syawal menyuntik rasa kemanusiaan dalam diri kita dan meletakkan kita di landasan yang betul. Jumpa lagi! - hanizam@bharian.com.my
