
DIT was in Maartmaand, net voor ons almal Oudtshoorn toe wou neuk, wat die lesinglokaal propvol was. Ek het nog nooit so baie studente in die klas gesien nie. 
Die rede hiervoor was eenvoudig: vandag kondig ons dosent aan waaroor ons toets skryf. Twee dae ná Kaktus op die Vlaktes sou ons semestertoetsreeks begin. Dit het beteken dat ons nie eers 'n volle dag sou hê om behoorlik te babeleer ná die kunstefees nie, ons sou dadelik moes begin swot. Om ons gewete te sus is ons toe na die laaste lesing voor die toets, of belangriker: die laaste lesing voor die groot makietie.
Voor my het John gesit, iemand wat nog elke klas bygewoon het, of ten minste elkeen wat ek bygewoon het. Ek was 18 en in my eerstejaar. Hy was diep in sy twintigs en was net so opgewonde soos ek om in 2003 met 'n voorgraadse kursus aan die Universiteit van Stellenbosch te begin. 
Ná al die klasse waarin ek hom sien frons het, skraap hy dié dag genoeg moed bymekaar om 'n vraag te stel: "Sorry, teacher. Could you repeat that in English? I don't understand." Ek was onseker of hy sou verstaan as die dosent alles in Engels herhaal het. Engels was beslis nie sy moedertaal nie.
Die dosent het gesug en hom herinner aan die 13:00-klas in Engels, aan die notas wat in Engels beskikbaar is, aan die handboek wat Engels is. 
Hy het teruggesak in sy stoel, want hy kon nie 13:00-klas bywoon nie, die handboek was nie baie duidelik nie en hy sou nie die res van die week in 'n biertent spandeer nie. 
Hy sou regdeur ons April-vakansie heelwaarskynlik swot aan hierdie vak sodat hy, uiteindelik, sal weet wat in die kursus aangaan.
VOOR my in daardie klas het iemand gesit wat voorheen nie toegang tot kennis kon kry nie moontlik as gevolg van finansiële redes. Sy ouers het nie toegang daartoe gehad nie weens hul velkleur. Sedertdien het beurse hom toegelaat om saam met my op Stellenbosch te kom swot.
As wit Afrikaner gun ek enigiemand so 'n geleentheid, maar ek voel steeds sleg vir hom. 
Ek was meer as bereid om my moedertaalonderrig prys te gee net sodat hy kon verstaan wat in die klas aangaan. Ek sou veel minder verloor in vergelyking met wat hy daaruit sou kry. 
Dit was twee jaar gelede, sedertdien het min verander. Kennis is steeds 'n mensereg. Afrikaans is steeds die hoofvoertaal aan die US. Die Stellenbosseberge staan nog. Die taaldebat (so oud soos dié berge) woed steeds voort in Die Burger. Studente stel steeds petisies op.
In 2002 is 'n petisie begin wat aandring op studente se reg om in Afrikaans onderrig te ontvang. Op hierdie oomblik is daar 'n petisie wat onder studente én dosente die rondte doen waarin die "verwarring rondom die US se taalbeleid" uitgespreek word. 
'n Dosent vertel my onlangs van die End Conscription Campaign-optogte waaraan hy in die vroeë 1980's op kampus deelgeneem het. Studente het vanuit koshuise hulle met eiers en tamaties bestook. 'n Vriend vra my toe onlangs of die situasie op Stellenbosch "nie iets is waaroor hierdie geslag studente in opstand kan kom nie".
WEL, op 28 Julie hét swart studente, teen die gebruik van Afrikaans as enigste voertaal, in opstand gekom. 'n Week daarna is nog 'n optog aangekondig. Plakkate wat oral op die kampus opgeplak is, het dit as volg verkondig: "Pro-apatie-optog môre - Kom as jy wil, al dan nie, dit maak nie regtig saak nie". 
Ons rektor, Chris Brink, het by geleentheid vir my gesê hy verwag nóg een of ander vorm van opstand van studente se kant af, en prof. Hermann Giliomee sê vir my (by 'n ander geleentheid) dat 'n interessante jaar vir ons studente voorlê.
Tamaties is nogal duur om rond te gooi. Buitendien, vlek dit nie? Ek is laas op skool met 'n eier teen my kop gegooi. 
Hoe dit ook al sy, môreaand sal ooms, tannies, my dosente, my studentevriende almal weer van vooraf begin tamaties was en solank eiers uit die yskas uitpak.
Maandagoggend begin almal weer mekaar bestook.
Ja, dit is seker opwindend, prof. Giliomee. Ja, dit was toe nie die einde nie, prof. Brink.
EK was toe kunstefees toe daai vakansie en het bitter min ge-swot. Ek weet daarom nie hoe ek dit reggekry het nie maar John én ek het daai toets, twee dae na Kaktus op die Vlaktes, deurgekom.
Ek het beslis nie verdien om dit deur te kom nie, want ek het nie 'n idee gehad wat daar aangaan nie. In my kamer lê daai Engelse handboek uit my eerstejaar nou nog: Handbook to Understanding a Diverse Society.
André-Pierre du Plessis is die redakteur van die studentekoerant van die Universiteit van Stellenbosch, Die Matie. 
