
JOHANNESBURG. - "Ek het geweet Janita is as mens en as sangeres gewild, maar só gewild! Dit slaan my asem weg."
Só het mnr. Nic Claassen, Janita se man, gister gesê oor die huldeblyke wat instroom nadat die gewilde sangeres Maandagoggend vroeg ná 'n stryd van tien jaar aan kanker in die Sungardens-hospies in Pretoria gesterf het.
"Binne 24 uur het ons ontelbaar baie boodskappe gekry. Byna elke bekende sanger in die land het al gebel. Ek sit met bladsye en bladsye vol boodskappe. Baie dankie, Suid-Afrika. Dit is 'n riem onder die hart om te weet dat Janita in die dood nie vergeet word nie."
Die reëlings vir die gedenkdiens Vrydagoggend om 10:00 in die NG kerk Doornkloof in Centurion was gister nog nie afgehandel nie, maar die room van die land se sangers het laat blyk dat hulle dit gaan bywoon.
Dit sluit sangers in soos Laurika Rauch, Anneli van Rooyen, Lucas Maree, Coenie de Villiers en Manuel Escorcio in.
Escorcio, wat 20 jaar lank Claassen se sangmaat was, het gister gesê hy is gevra om as huldeblyk in die kerk 'n laaste lied aan Janita te sing.
"Ek is juis nou besig om die lied te komponeer. Ek het dit nog nie afgerond nie, maar die eerste reël lui so: 'Musiek het ons in vriendskap gebind'. Dit is maar 'n eenvoudige liedjie, soos Janita dit sou wou gehad het. Daarmee wil ek haar graag finaal groet." Ná die gedenkdiens sal daar 'n private verassing wees.
Claassen se jare lange vriendin en liriekskrywer, Babs Pretorius, het gister gesê die lied wat sy vir Escorcio oor Janita geskryf het, is vir haar baie spesiaal. 
"Ek is ontsettend dankbaar dat Die Burger dit gepubliseer het, sodat die hele land dit kan lees."
