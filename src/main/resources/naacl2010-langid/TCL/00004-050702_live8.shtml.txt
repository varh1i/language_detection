Turma të mëdha njerëzish kanë marrë pjesë në koncertet e muzikës rock Live 8 në disa vende të botës të cilat synonin të ushtronin presion mbi vendet më të zhvilluara për të çrrënjosur varfërinë e skajshme në Afrikë. 
Të shtunën, në kohën kur koncerti kryesor në Londër iu afrua fundit, më shumë se një milion vetë në tetë vendet më të zhvilluara dhe në Afrikën e Jugut kishin marrë pjesë në këto koncerte. 
Duke mbyllur koncertin në Londër, organizatori Bob Geldof, iu tha afro 200 mijë spektatorëve se dita e djeshme ishte një ditë shprese dhe shansi për ata që nuk kishin asnjërën prej tyre. 
Ish-presidenti i Afrikës së Jugut, Nelson Mandela, i cili doli në skenë në Johanesburg, tha se nëse udhëheqësit e grupit të tetë vendeve më të industrializuara dështonin në samitin e kësaj jave në Edinburg të Skocisë, atëherë ky do të ishte një krim kundër njerëzimit. 
Geldof tha se aktiviteti nën moton "Ta bëjmë varfërinë që t'i përkasë historisë" ishte momenti që njerëzit e thjeshtë të arrinin diçka shumë të madhe. 
Në këto koncerte morën pjesë disa nga emrat më të mëdhenj të muzikës pop si U2, Paul McCartney, Madona, Elton John, Stevie Wonder, Robbie Williams apo Pink Floyd, të cilët u rikrijuan pikërisht për këtë aktivitet. 
Ndër personalistet e tjera që morën pjesë ishin futbollisti David Beckham, dhe aktorët Brad Pitt dhe Will Smith. 
Jashtë skenave të këtyre koncerteve, mbi 200 mijë vetë morën pjesë në një marshim në Edinburg për të mbështetur fushatën.
Organizatorët shpresuan të tërhiqnin rreth dy miliardë vetë për ta ndjekur këtë maratonë muzikore përmes televizionit, radios apo internetit. 
