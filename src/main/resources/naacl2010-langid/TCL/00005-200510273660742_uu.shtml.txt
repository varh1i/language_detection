
Metsäyhtiö Stora Enso vähentää Euroopassa yli 2 000 työpaikkaa. Suomessa yhtiö myy Pankakosken tehtaan Lieksassa sekä Veitsiluodon sahan Kemissä. Varkaudessa yhtiö sulkee paperikoneen.
Metsäyhtiö Stora Enso vähentää rajusti työvoimaansa myymällä tehtaitaan ja tehostamalla tuotantoaan. Syynä toimiin on huonosti sujunut loppukesä, jonka tulos jäi selvästi markkinoiden odotuksia heikommaksi.
Kaikkiaan vähennysten piirissä on noin 5 000 storaensolaista, mutta irtisanottavien määrää konsernijohtaja Jukka Härmälä ei torstaina lähtenyt arvioimaan.
Suurin osa vähennyksistä toteutuu tehdasmyyntien ja ulkoistamisen kautta. Väkeä ohjataan lisäksi varhaiseläkkeelle.
Stora Enso julkisti listan myytävistä ja suljettavista tuotantolaitoksistaan, joiden joukossa on paperikoneita, tehtaita ja sahoja. Listalla on kaikkiaan kymmenen kohdetta, joista yhtiö sulkee neljä ja kuusi menee myyntiin.
Suomessa Stora Enso aikoo sulkea Varkauden paperikone ykkösen, joka on tuottanut päällystettyä hienopaperia. Myyntilistalle joutuivat taivekartonkia valmistava Pankakosken tehdas Lieksassa sekä Veitsiluodon saha Kemissä.
Kaikkiaan myynnit ja sulkemiset koskevat 2 300:aa työntekijää ja toimihenkilöä Suomessa ja ulkomailla.
Härmälän mukaan myyntilistalle on päätynyt myös yksiköitä, jotka tekevät kelpo tulosta. Näiden yksiköiden myyntipäätöstä Härmälä perusteli sillä, että yhtiö haluaa siirtää kassavirtaa muun muassa Brasilian uuteen sellutehtaaseen.
Härmälä ei halunnut lähteä arvioimaan, kuinka pian yhtiö odottaa löytävänsä ostajia myyntikohteilleen.
Summan-tehdas erityistarkkailuun
Yhtiön toinen, kustannusten vähentämiseen keskittynyt ohjelma koskee noin 2 000:ta työntekijää, joista puolet on tehdastyöntekijöitä ja puolet toimihenkilöitä. Hieman yli puolet henkilöstövähennyksistä tehdään Pohjoismaissa ja loput muissa Euroopan yksiköissä.
Stora Enson mukaan vähennykset eivät kohdistu mihinkään tiettyyn yksikköön. Lisäksi toimintojen ulkoistaminen saattaa vähentää 600-700 työpaikkaa.
Stora Enso ottaa myös erityistarkkailuun neljä tehdasta, joista yksi on Summan-tehdas Haminassa. Summa valmistaa päällystämätöntä aikakauslehtipaperia ja sanomalehtipaperia. Kaksi muuta tarkkailtavaa tehdasta sijaitsevat Saksassa ja yksi Hollannissa.
Härmälän mukaan näillä neljällä on vuosi aikaa osoittaa, että ne ovat kannattavia.
- Sen jälkeen kaikki vaihtoehdot ovat avoinna: joko suljemme, myymme tai pidämme itse, Härmälä sanoi.
Paperimarkkinoilla tiukat ajat
Kaikkiaan Stora Enso työllistää 44 000 ihmistä 40 maassa. Yhtiö pyrkii kannattavuuden parantamisohjelmalla 300 miljoonan euron vuosittaiseen tulosparannukseen vuoden 2007 puolivälistä lähtien.
Stora Enso hakee kustannussäästöjä myös yhdistämällä henkilöstö- ja taloushallintoa Summan-, Kotkan- ja Anjalan-tehtaissa sekä Veitsiluodon- ja Kemijärven-tehtaissa.
Iso osa yhtiön pääkonttoritoiminnoista pysyy edelleen Lontoossa, vaikka eräitä rahoitustoimintoja siirtyykin takaisin Helsinkiin.
Stora Enson mittavien järjestelyjen taustalla on sellu- ja paperiteollisuuden heikko kannattavuus. Se johtuu niin raaka-ainekustannusten noususta kuin alan ylikapasiteetista ja ylitarjonnasta.
Stora Enson säästötoimet keskittyivät Eurooppaan, koska yhtiö kokee sen edelleen päämarkkina-alueekseen. Lähiaikoina yhtiö on käynnistämässä uutta painopaperikonetta Ruotsissa. 
