Så ska förstås oppositionen säga, den har ju till uppgift att vara kritisk och peka på andra lösningar.
Men i detta fall finns mer anledning att lyssna på de borgerliga än på socialdemokraterna som jublar över att de sjösatt ett gammalt vallöfte från 2002, och slipper anklagelser om svek.
På nyhetsplats i dagens GT kan du på nytt läsa att vårdköerna i Västra Götaland är längst i landet, inte allmänt men till många sjukdomar. I ett par fall slår de kanske världsrekord.
Regionens socialdemokratiskt-liberala koalitionsstyre tror på rejält sänkta väntetider. Men det finns några skäl till att inte tro och hoppas för mycket.
Om du beställer en vanlig hantverkstjänst, eller en hotellsemester, så finns både leverantörens garantilöften och en laglig klagorätt, ifall du skulle bli missnöjd. Men för den som tycker sig vänta för länge i operationskön finns inte någon Allmänna reklamationsnämnden.
Det gör att vården inte har samma incitament att behöva skärpa sig. På samma sätt som Göteborgs stad år efter år visar upp landets längsta dagisköer så kan vården fortsätta bryta mot lagen.
Staten "glömde bort" möjligheten att kunna straffa syndare.
Vi har dessutom väldigt små möjligheter att vända oss till någon annan leverantör av vård, utanför det allmänna sanktionerade systemet.
Regeringen har undan för undan täppt till möjligheten för privata sjukhus att konkurrera och tävla som med andra tjänster.
En viss styrning behövs, och kommer alltid att krävas, när vården ska betalas med skattepengar. Annars kan onödig överkonsumtion uppstå - med privatläkare som på USA-vis opererar åkommor som inte behöver åtgärdas eller gott kunde ha väntat.
Men i Sverige har vi det som i gamla planekonomin DDR.
Vissa produkter var oåtkomliga för vanligt folk, fastän de producerades. Det bästa östtyska ölet eller världsberömda julänglar från Erzgebirge fanns bara för den som hade råd att köpa sig förbi köerna. Så är det tyvärr också i den svenska planstyrda vården.
Det är direkt stötande.
