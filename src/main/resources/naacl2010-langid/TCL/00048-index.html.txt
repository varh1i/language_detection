KUALA LUMPUR: Kebanyakan pendeposit Lembaga Tabung Haji (Tabung Haji) menyambut baik penyenaraian TH Plantantions Bhd (THP) di Bursa Malaysia yang dibenarkan Perdana Menteri, Datuk Seri Abdullah Ahmad Badawi, kelmarin. Bilal Masjid Abu Bakar As-Siddiq Bangsar, Abdullah Hashim, 54, berkata tidak menjadi satu kesalahan sekiranya anak syarikat Tabung Haji itu disenaraikan dalam Bursa Malaysia dan diniagakan dalam sektor peladangan. “Kita difahamkan saham THP akan didagangkan untuk tujuan bersaing dengan syarikat perladangan lain. Jangan pula ia diniagakan ke jalan yang bukan-bukan kerana ia akan menjadi darah daging kita,” katanya ditemui di sini, semalam. Ahli perniagaan, Sheikh Yusuf, 65, berkata kebiasaannya keraguan di kalangan pemegang akaun timbul apabila kerajaan atau Tabung Haji tidak mengumumkan bagaimana saham itu diniagakan. Tabung Haji katanya, perlu membentangkan laporan tahunan menerusi akhbar bagi mengumumkan bagaimana pelaburan saham itu diniagakan kepada pemegang saham supaya mereka tidak was-was menggunakan wang simpanan untuk tujuan tertentu. “Kebiasaannya pemegang akaun Tabung Haji menyimpan wang untuk menunaikan fardhu haji, namun jika kita ragu-ragu dengan cara ia diniagakan tentu saja ia menjadi satu unsur tidak baik untuk mengerjakan haji,” katanya. Pesara, 63, Zainuddin Awang Ngah, berkata cadangan itu adalah satu cadangan yang baik kerana penyenaraian THP sudah dipersetujui serta dibenarkan Perdana Menteri. “Ini menunjukkan kajian terperinci sudah dijalankan dan tindakan penyenaraian sudah dikenal pasti tidak akan menimbulkan sebarang masalah kepada mana-mana golongan. “Saya percaya Perdana Menteri sudah membuat kajian terperinci dan kerana itulah beliau membenarkan penyenaraian THP dalam Bursa Malaysia,” katanya. Pekerja masjid, Ibrahim Astar Abdul Majid berpendapat, keputusan menyenaraikan anak syarikat Tabung Haji adalah satu keputusan yang baik kerana ia berlandaskan tujuan perniagaan. “Asalkan ia berlandaskan syariat dan tidak menyalahi undang-undang Islam, pelaburan itu tidak menjadi satu kesalahan,” katanya. 
