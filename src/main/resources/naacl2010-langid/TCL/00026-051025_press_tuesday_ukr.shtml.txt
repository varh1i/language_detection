Огляд преси: 25 жовтня 2005 року
Перші шпальти часописів переважно присвячені продажу Криворіжсталі. Часопис День вміщує фотографії журналістів, які транслювали аукціон та президента Ющенка, який за ним спостерігав під заголовком – "Рекорд у прямому ефірі". 
Учора українська власність стала дорожчою, констатує "День", і цитує Віктора Ющенка, за словами якого лише за продаж "Криворіжсталі" Україна отримала на 20% більше коштів, ніж від усієї попередньої приватизації. 
З огляду на те, що ціна отримана на аукціоні у 6 разів більша від попередньої, уряд Юрія Єханурова "отримав серйозний аргумент у можливих переговорах про доплату за низку раніше приватизованих підприємств в Україні". 
Україна Молода вміщує також фото президента Ющенка перед екраном телевізора, де транслюється аукціон, і в заголовку лише одна цифра – 24 мільярди 200 мільйонів гривень. 
Часопис зазначає, що "Саме за таку суму вчора було перепродано на публічному аукціоні "Криворіжсталь". Індійський багатій, що діє від імені німецької фірми, купив наш металургійний комбінат у шість (!) разів дорожче, аніж півтора року тому "по блату" – контора вітчизняних олігархів Пінчука й Ахметова".
Сегодня вміщує фото аукціонного молотка на першій шпальті під заголовком "24 мільярди 200 мільйонів. Продано!" Часопис констатує, що гігант вітчизняної індустрії пішов до індійського інвестора, а сума, отримана від продажу, складає чверть національного бюджету. Часопис запитує, "чи підуть гроші на розвиток країни чи на роздавання передвиборчих бубликів?"
Газета по-кієвскі також проголошує, що за комбінат, рік тому проданий за безцінь, отримали майже 5 мільярдів доларів. У заголовку написано: "Індійська ціна". Часопис також захоплюється червоною революційною спідницею екс-прем'єра Юлії Тимошенко, яка споглядала продаж "Криворіжсталі" у залі аукціону.
Факти також звертають на це увагу центральним заголовком: "У залі, де проходив аукціон з продажу "Криворіжсталі" Юлія Тимошенко була присутня особисто, а президент Віктор Ющенко за дверима". 
Тим часом Сільські Вісті проголошують, що "Проект держбюджету 2006 провалено". Мова йде про те, що минулого тижня парламент відхилив проект держбюджету, який не прийшов захищати у Верховну Раду жоден чільний урядовець. 
Часопис зазначає, що бюджету не поталанило з батьками: "маму"-Юлю відправили у відставку, а у "вітчима" Єханурова не було часу всерйоз зайнятися цим дитям. 
Сегодня пише про відключення електроенергії у Науково-дослідному інституті імені Амосова, коли лікарі вручну допомагали дихати дітям у реанімації. 
Столічка привератає увагу до можливого скандалу в Умані, де з аукціону можуть продати синагогу біля могили равина Нахмана Брацлавського за борг місцевій владі у два мільйони доларів. 
