
Op zaterdag werden nog eens vijftien auto’s in brand gestoken en negen jongeren gearresteerd. Niettemin spraken de autoriteiten van ‘een aanmerkelijk rustiger avond’.
Aanleiding voor het geweld was de dood op donderdag van twee jongens, de 15-jarige Banou en de 17-jarige Ziad. Zij waren een doodlopende straat ingerend en hadden zich vervolgens in een elektriciteitshuisje zonder dak verscholen. Eenmaal binnen werden zij geëlektrocuteerd. Een vriend van hen raakte daarbij ernstig gewond.
Over de toedracht van het ongeluk bestaan twee lezingen. Volgens de rebellerende jongeren is de dood van het tweetal de schuld van de politie. Die zou het drietal hebben achtervolgd, na een melding van een diefstal en hen zo de dood hebben ingejaagd. Maar volgens de autoriteiten was er van een achtervolging geen sprake. De jongens, die geen strafblad hadden, zouden op de vlucht zijn geslagen, toen een andere groep jongens op hen afstormde. Die tweede groep zou een conflict met agenten over identiteitspapieren hebben gehad.
De lezing van de politie kreeg bijval van de jongen die het verblijf in het elektriciteitshuisje ternauwernood had overleefd. Maar dat was pas op zaterdag, toen enkele honderden jongeren al twee nachten lang met stokken, hamers en brandbommen vernielingen hadden aangebracht en met de politie hadden gevochten.
Zaterdag keerde de rust enigszins weer, nadat er een stille tocht voor de slachtoffers was gehouden en hun vaders tot kalmte hadden opgeroepen. Bovendien hadden de autoriteiten driehonderd man ordepolitie ingezet. Niettemin waren er ook zaterdagavond nog rellen. Nog 22 relschoppers staan onder arrest. 
De Parti Socialiste vindt dat de regering te weinig doet aan ‘de verharding van het klimaat in de voorsteden’. Minister van Binnenlandse Zaken houdt het erop dat agenten met ‘niet-dodelijke wapens’ moeten worden toegerust om beter op het geweld in de voorsteden te kunnen reageren.
