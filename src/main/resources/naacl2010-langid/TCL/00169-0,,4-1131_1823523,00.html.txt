
PORT ELIZABETH. - Die slaagsyfer van rybewystoetse in die Nelson Mandelabaai-gebied is slegs 26%.
Dié skoksyfer het gister op 'n komiteevergadering van veiligheid en sekuriteit aan die lig gekom nadat die resultate van 'n indiepte-ondersoek deur die rybewys-afdeling hieroor bekend gemaak is.
Die komitee het besluit om 'n ondersoek na die kwessie in te stel omdat hulle bekommerd was oor die hoë syfer van aansoekers wat hul rybewystoetse druip.
'n Slaagsyfer van tussen 50% en 60% is volgens die inspektoraat vir rybewyse gepas.
Verskillende redes, soos 'n dringende tekort aan personeel, swak opleiding en opleidingstegnieke, onwettige bestuurskole, die nie-regulering van die bestuursopleiding-bedryf en werkstres word luidens die verslag aangevoer vir die lae slaagsyfer.
Van die ander redes wat genoem is, was dat eksaminators baie streng geword het as gevolg van die voortdurende berigte in die media oor korrupsie, verskillende standaarde wat deur eksaminators toegepas word en die gereelde besoeke wat die inspektoraat van rybewyse aan toetssentrums aflê.
Luidens 'n agendabesprekingspunt is beamptes by toetssentrums heeltemal oorwerk weens personeeltekorte.
"Die huidige personeel probeer 'n diens bied wat so doeltreffend moontlik is met die hulpbronne tot ons beskikking," lui die agenda verder.
Die resultate van ander plaaslike owerhede wat in die verslag met die metro vergelyk is, was Elliot (19%), Sakhisizwe (27%), Port Alfred (32%), Grahamstad (33%) en Joubertina (35%).
Van die hoër slaagsyfers is op Queenstown (42%), Tshwane (43%), Msukaligna (47%), Seme (58%), Meyerton (60%), Ekurhuleni (61%) en Barkley-Oos (82%).
Moontlike oplossings wat gister deur die komitee goedgekeur is, was dat vakante poste onmiddellik gevul moet word om die dringende tekort aan personeel te bekamp.
Ander voorstelle was vir die instelling van 'n eenvormige stelsel vir die aanpassing van die K53-metode en dat moeite gedoen word om onwettige bestuurskole en dié wat sonder sertifikate handel dryf, uit te roei.
Mnr. Gustav Rautenbach, DA-raadslid vir veiligheid en sekuriteit, het die slaagsyfer gister as uiters pateties bestempel. 
Mnr. Gideon Botha, woordvoerder van die verkeersdepartement, het gesê die inspektoraat gaan eksaminators by toetssentrums evalueer en, indien leemtes gevind word, na behore oplei.
Botha het bygevoeg dat inwoners wat rybewystoetse wil ondergaan, seker moet maak dat hulle opleiding by kredietwaardige bestuurskole ontvang.
Botha het verwys na die land se hoë padsterftesyfer en gesê die verantwoordelikheid bly by bestuurders om te verseker dat hulle behoorlike bestuursopleiding ondergaan. "Die lisensiedepartement is nie onredelik streng nie," het hy bygevoeg.
