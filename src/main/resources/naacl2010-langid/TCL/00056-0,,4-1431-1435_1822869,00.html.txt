
DIE Iguazu-watervalle, of "Cataratas" soos dit in die volksmond heet, lê tussen Argentinië en Brasilië op die Suid-Amerikaanse vasteland en lê binne twee nasionale parke, Parque Nacional Iguaz aan die Argentynse kant en Parque Nacional Foz do Iguacu aan die Brasiliaanse kant.
Op die uur lange vlug van Buenos Aires kom mens uit die lug nie veel agter van wat by die watervalle op jou wag nie - regte tropiese woude met digte bosse, apiestoue, veelkleurige papegaaie en ander voëls waarvan die vere so helder is, dit lyk asof hulle vir die een of ander laatnag-partytjie vermom is.
As voëlkyk een van jou grootste passies is, is die Sendero Macuco-wandelpad aan die Argentynse kant waar jy skaamapies sal teëkom, asook verskeie soorte eksotiese voëls soos die bekende toekan met sy groot, veelkleurige snawel, die moeite werd. Ons ken die toekan as "Tucan Sam" van die veelkleurige ontbytgraan-advertensie op televisie en dit was 'n groot bonus om die voël 'n hele paar keer in die woude te sien.
Toerisme rondom die watervalle is die grootste - en byna enigste - bron van inkomste vir talle plaaslike inwoners van die dorpie, ook Iguazu genoem, en baie werk in die vele hotelle in die omgewing. Toeriste kom gewoonlik vir een tot drie dae hier kuier en die watervalle is meestal die enigste bestemming, voordat hulle na koeler dele van die land aanskuif.
Die temperatuur is tropies, jou vel voel voortdurend klam en die sproeireën wat van die watervalle opslaan, bied lafenis.
Maart tot November is 'n geskikter tyd om die park te besoek, want nie net is dit heelwat koeler nie, dit is reënseisoen wat die rivier tot oorlopens toe vol maak en die watervalle daarom baie meer dramaties. 
Tog is die blou lug, stomende hitte en sproei van die warmer maande op sy eie manier 'n fotograaf se droom.
In heelwat gidsboeke word aanbeveel dat die watervalle van albei lande se kant gesien word, omdat die ervaring so drasties verskil. As jy genoeg tyd het en die hitte kan verduur, is dit gewis die moeite werd.
Ons het die 35 C getrotseer en laatmiddag die staptog van sowat twee uur aan die Brasiliaanse kant aangepak. 
Dit was egter soos om te stap in 'n inkopiesentrum - jou aandag is so afgetrek dat jy nie eens bewus is van die afstand wat jy aflê nie.
Wanneer die kameras en flitse om jou kop begin afgaan as jy die eerste keer die watervalle sien, word jy deur die grootheid daarvan oorweldig. Dit is moeilik om die hele waterval met die rotsagtige eilande in die middel waarop tropiese plante en bome voorkom, in jou lens in te pas. Die 1 800 kubieke meter water wat per sekonde in die watervalle stort, slaan amper jou asem weg.
Dan roep die gids en sê ons moenie te lank vertoef nie, ons het nog niks gesien nie! Soos mens aanstap, kronkel die geplaveide paadjie deur die woud en kry mens skelm kykies van die water wat oor 3 km oor wye halfsirkelvormige rotse val. Net voor die einde van die watervalle aan die Brasiliaanse kant kry mens die geleentheid om op 'n klein bruggie te stap wat tussen die watervalle gebou is en waar mens aan alle kante omring is deur water wat papnat in jou neus opslaan. Teen sononder het ons op die platform gestaan en aan die watervalle geraak, wat reg langs die geskenkwinkeltjie met 'n asembenewende krag verbyval.
Die volgende oggend vroeg is ons met bewolkte weer beloon en die agt uur se stap in die Argentynse park het ook in 'n ommesientjie verbygegaan.
Aan dié kant is verskillende wandelpaadjies, maar ons het sommer dadelik heel bo by die watervalle se ontstaanpunt begin, wat heel gepas die "Duiwel se Keelgat" genoem word. 'n Treintjie neem mens deur die woud tot by die bruggie wat na die oordonderende geraas lei. Onderweg speel die temaliedjie van die rolprent The Mission, wat in die jare tagtig met Robert de Niro en Jeremy Irons hier vervaardig is, op die agtergrond.
Die "keelgat" is 'n malle gekolk, gemaal en gedreun van duisende kubieke meter water wat in 'n perdeskoen uit vele rigtings oor die 70 m hoë rotse stort.
Hoogtevrees, of watervrees, of nie, jou knieë word lam as jy die krag van die water teen die bruggie se pilare voel druk. Eenkant is die oorblyfsels van die ou bruggie wat 'n paar jaar gelede deur 'n vloed weggespoel is en as stille getuie van die water se krag dien. Die res van die dag stap jy op talle paadjies en bekyk die ander dele van die watervalle uit verskeie hoeke. Soms loop jy reg oor die watervalle, sopnat van die sproei wat wit mis oor die watervalle gooi. Teen laatmiddag het jy die geleentheid om in 'n klein rubberboot onder die watervalle te gaan ry. Dit lyk makliker as wat dit is, want selfs vir dié met senuwees van staal dreineer dié ondervinding gou die kleur uit hul wange! Die boot het plek vir sowat 20 mense en geklee in reënjasse en waterdigte hoede, kaalvoet en met alles wat jy besit in 'n waterdigte sak op jou skoot, ry jy teen die stroom in tot onder een van die kleiner watervalle. 
Die misreën is so sterk dat jy jou oë beswaarlik kan oophou en dan voel jy die drukking van die water soos dit die boot tref . . .
Die gille stol in jou keel en jy meen die einde het aangebreek, jy voel al hoe die boot omslaan, julle almal hulpeloos in die strome verdrink, maar dan draai die boot om en vaar terug na rustiger waters. Iets wat ek vir elkeen sal aanbeveel, maar self nooit weer sal waag nie!. 
Maryke Roberts is 'n joernalis by Distrikspos op Somerset-Wes.
Nuttige inligting: 
Geen visums is nodig vir Argentinië of Brasilië nie en toegang oor die grens is 'n vinnige, pynlose proses. 
Toegangskaartjies aan albei kante kos ongeveer R60 per persoon en mens kan die hele dag in die park verwyl, maar teen sononder moet almal uit wees.
