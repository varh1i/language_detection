
TE midde van die negatiewe publisiteit en bekommernis van vuurwapeneienaars oor die nuwe vuurwapenwetgewing en wat dit kan inhou, sal dit sekerlik goeie nuus wees dat my en my seun se drie aansoeke om addisionele jaggewere so pas deur die Sentrale Vuurwapenregister goedgekeur is.
Die aansoeke is gedoen ingevolge die nuwe wetgewing en is afgehandel slegs vyf weke nadat dit by die Sentrale Vuurwapenregister ingedien is. Ons het vooraf die vereiste bevoegdheidsertifikate bekom, wat sowat vier maande geduur het. Na dese besit ek ses vuurwapens en my seun vier.
Die diens van die SAPD op Somerset-Wes wat ons aansoeke hanteer het (ek verwys spesifiek na insp. Kobus Stofberg) en die Sentrale Vuurwapenregister was deurgaans uitstekend. Ons het gereeld terugvoering ontvang en is telefonies ingelig oor die goedkeuring van die aansoeke.
Die goeie nuus uit hierdie goedkeuring is dat wapeneienaars nie net hul huidige wapens kan behou nie, maar dat daar ook ruimte is om addisionele wapens te bekom. Die klaarblyklike voorwaarde is dat jy bevoeg moet wees om vuurwapens te kan besit en gebruik, en dat jy geldige redes of motivering in dié verband moet hê.
Ons is uiteraard groot dank verskuldig aan Kaapjag vir die ondersteuning en geleenthede wat geskep is om ons in staat te stel om aan die vereistes van die wetgewing te voldoen en die nuwe vuurwapens te bekom.
SW VAN DER MERWE Somerset-Wes 
