Frokostsulten? Grækeren Costas Dasios er godt i gang med at lave mad, der kan mætte mange munde. 
I et forsøg på at komme i Guiness Rekordbog har Dasios, der driver restaurant i byen Patras, nemlig lavet det, der kan vise sig at være verdens største kebab. Ifølge de lokale medier vejer den 1,73 meter høje kødklump 1,8 tons!
For at få kebabben til at smage som kebab har Dasios brugt omkring 150 kilo krydderier og 100 kilo salt.
Selv om Costas Dasios som restauratør er vant til at skulle tjene penge på at sælge sine retter, så er det ikke tilfældet med mega-kebabben. Grækeren har nemlig besluttet, at dele gratis kebab ud til byens indbyggere. 
- Byens fattige vil blive de første til at få en bid, siger Costas Dasios ifølge Verdens Gang til Sky News.
Den nuværende kebab-rekordholder er en cypriot ved navn Sami Eid. Hans kebab vejede 'kun' lidt over 1500 kilo og var 'bare' 1,5 meter høj.
