SURUHANJAYA Sekuriti (SC) memperkenalkan satu set garis panduan dipertingkatkan untuk mempermudahkan lagi terbitan waran berstruktur, yang dijangka memajukan pasaran derivatif ekuiti dan membina kecairan pasaran yang lebih besar. Garis panduan itu mengandungi peruntukan yang bertujuan memperkukuhkan kewibawaan pasaran. SC dalam kenyataan minggu lalu berkata, garis panduan bagi terbitan waran berstruktur akan mengadakan kaedah alternatif menerbitkan waran berstruktur dan membolehkan pengenalan satu instrumen pelaburan baru sebagai Struktur-struktur Berkaitan Ekuiti Bull (Bull ELS). Katanya, garis panduan baru itu akan mempermudahkan penerbitan bentuk waran berstruktur lain seperti waran panggilan dan waran kumpulan. Garis panduan baru itu adalah peningkatan dan peluasan serta menggantikan garis panduan sedia ada bagi Terbitan Waran-waran Panggilan, yang diperkenalkan pada 2003. Perumusan garis panduan baru itu membabitkan perundingan awam awal tahun ini dengan peserta industri penting. Garis panduan dikaji semula itu dan butiran lanjut langkah dan pindaan di dalam satu set Soalan yang Selalu Ditanya (FAQ) boleh didapati di dalam laman web SC di www.sc.com.my. Kaedah Penempatan membolehkan terbitan waran berstruktur yang lebih cekap dan berkesan kos. Untuk meningkatkan pasaran waran berstruktur dan mewujudkan proses terbitan lebih cekap dan berkesan kos, garis panduan baru itu membenarkan terbitan dengan cara peruntukan di samping kaedah tawaran awam permulaan sedia ada. SC berkata, ini sejajar proses terbitan di pasaran antarabangsa lain, dan akan mempermudah tawaran pelbagai waran berstruktur dalam tempoh sah prospektus asas, dan akan menghasilkan masa untuk memasarkan lebih singkat bagi penyenaraian waran berstruktur itu. – Bernama Di bawah kaedah penempatan, penerbit dikehendaki mendaftar satu prospektus asas dengan SC, yang akan sah selama setahun, disokong lembaran syarat sebelum terbitan sebenar setiap waran berstruktur dalam tempoh saham prospektus asas itu. SC berkata, pengenalan strukutur Berkaitan Ekuiti Bull, satu instrumen memperoleh keuntungan berkaitan saham diperuntukkan, akan memberikan pelabur pulangan bergantung kepada pulangan harga tutup saham berkenaan apabila matang. Katanya, jika harga tutup saham pengasas apabila matang adalah berada pada atau di atas harga tertentu yang ditentukan penerbit, pelabur akan menerima satu jumlah wang tunai pada jumlah nilai tara ELS (pelaburan keseluruhan campur premium). Sebaliknya, jika harga tutup saham pada matang jatuh di bawah harga strike, pemegang sama ada akan menerima jumlah penjelasan tunai bersamaan dengan harga tutup saham itu pada matang atau kuantiti saham asas yang ditentukan sebelumnya. Di samping langkah meliberalkan lagi dan menyelaras syarat terbitan sedia ada bagi waran berstruktur, SC berkata garis panduan baru itu mengandungi peruntukan bertujuan memperkukuhkan kewibawaan pasaran. Ini termasuk peruntukan lebih cergas pada kriteria penerbit yang layak bagi waran tanpa jaminan, pengurangan saiz terbitan minimum kepada RM5 juta, menyelaraskan saiz maksimum bagi waran berstruktur berjamin dan tidak berjamin kepada tidak lebih daripada 20 peratus daripada modal saham syarikat berkenaan dan menyelaraskan kaedah pengedaran harga penjelasan tidak kira sama ada terbitan waran berstruktur itu boleh dijalankan mengikut cara Eropah atau Amerika. – Bernama
