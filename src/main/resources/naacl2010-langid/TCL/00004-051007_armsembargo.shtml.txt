Tirada hubka Soomaaliya ku soo qulqulaya ayaa si aad ah kor ugu kacay siddeeddii bilood ee na dhaaftay.
Hubkaas waxaa si qarsoodi ah iyo si caddaan ahba uu uga yimaadaa dalalka Yemen iyo Ethiopia, taas oo jebineysa xannibaaddi hubka ee ay Qaramada Midoobay ku soo rogtay Soomaaliya 1992.
60 bog ka kooban oo uu soo saaray Guddi khubaro madax bannaan ah oo uu magacaabay Golaha Ammaanka ee Qarammada Midoobay, ayaa sidaa qortay.
Warbixintu waxay xustay 175 jeer oo hub la kala gatay siddeeddii bilood ee na dhaaftay.
Waxayna ku tilmaantay in 378% uu kor u kacay hubka la soo geliyay dalka Soomaaliya marka loo fiiriyo sannadkii hore.
Hubkaasi waxaa la soo degey 10 wasiir iyo Madaxweynaha dowladda KMG-ka ah, Cabdullaahi Yusuf.
Warbixintu waxay intaa ku dartay in Madaxweynuhu uu heshiis ku galay hub intaa ka badan oo ay ka mid yihiin rocket, lidka taanigiga, gantaallo garabka laga dul rido iyo hub leh noocya kale.
Dowladda Ethiopia way beenisay in ay hub siisay Soomaliya, hase yeeshee warbixintani waxay ku tilmaantay in dowladda KMG-ka ahi ay hub ka hesho Ethiopia.
Hubkaas oo ay qoryo culus oo kuwa darandoorriga u dhaca ahi ay ka mid yihiin, waxay warbixintu sheegtay in guddigu hayo sawirro laga qaaday.
Militeriga Ethiopia ayay warbixintu sheegtay in uu tababbarro siiyo malliishiyada dowladda KMG-ka ah iyo hoggaamiye kooxeedyada gacanta ku haya malliishiyadaas.
Eritrea oo aan carrabka lagu dhufan ayaa la tuhunsan yahay in ay iyaduna hub siisay hoggaamiye kooxeedyada iyo kooxaha kale ee ka soo horjeeda dowladda KMG-ka ah si ay u dheelli tirto hubka ka imaanaya Ethiopia.
Warbixintu waxay sheegtay in Soomaliya dowlad laga hirgeliyaa ay ka hor imaaneyso danaha kooxo ka tirsan dowladda, Hoggaamiye kooxeedyo, ganacsato iyo wadaaddo xag jir ah.
Waxay u barteen, ayay warbixintu tiri, in ay ku shaqeystaan dal aan sharci ka jirin oo ay markaa soo ootaan degaan ay ayagu ka taliyaan, iyaga oo awood badan oo siyaasadeed iyo hammi inta urursanaya.
Waxaa kale oo ay warbixintu sheegtay in ay malliishiyaadka u adeegsadaan sida militeri iyo in, malahaa waaba tan ugu muhiimsane, ay hanti urursi joogta ah ku jiraan.
Warbixintu waxay ku talisay in la mamnuuco dhoofinta dhuxusha iyo kalluumeysiga shisheeye ee badaha Soomaaliya, labadaas hawlood oo ay ku tilmaantay in ay yihiin ilaha ugu muhiimsan ee dakhligu ka soo galo hoggaamiye kooxeedyada iyo shuftada badaha.
Hantidaas oo ay hub ku soo gataan.
