Kыргызстан менен Казакстан менчик бөлүшүүдө
Бишкек өкмөтү Ысыккөл боюнда Казакстан пайдаланып жаткан төрт пансионаттын тагдырын чечүүгө киришти. 
Өлкө мамлекеттик мүлктү башкаруу боюнча комитетинин төрагасы Турсун Турдумамбетов Ысыккөл боюнда казак тарап пайдаланып жаткан төрт пансионаттын менчик укугу чечилип жатканын маалымдады. 
"Жакында Казакстанга барып келген премьер-министр Феликс Кулов аталган жайларды 49 жылга ижарага берүүгө макул болгон, бирок ал үчүн өзгөчө шарттарды талап кылган. Атап айтканда, эс алуу жайларын дүйнөлүк стандартка жеткире кайра салып, жергиликтүү жумушчу күчүн пайдаланганда гана ушул кадамга барабыз", – деди Турдумамбетов 
Дээрлик он жыл бою казак тарап пайдаланып жаткан эс алуу жайларынын тагдыры арсар болуп келген эле. Акыры 2003-жылы декабрда мурдагы президент Аскар Акаев Астанага ишсапар менен барганда бул маселе кайра козголгон. 
"Ошол жолугушууда мурдагы бийликтер пансионаттарга менчик ээси болуу дооматынан баш тартышкан, бирок мурдагы парламент ал келишимди бекитпей койгон", – деп кошумчалады Турдумамбетов.
Эми бул жолу да пансионаттар тагдыры акыры барып парламентте чечилет. Буга чейин кыргыз депутаттары төрт пансионатты өз мамлекетинин менчигине кайтарып алууну талап кылып келди. Алардын жүйөсү боюнча, 1992-жылы мурдагы союз курамындагы мамлекет башчылары келишим кабыл алып, анда мурда салынган менчик жана мүлк объектилери ошол мамлекеттин менчигине өткөрүлөт деп жазылган. 
Анткени менен Казакстан аталган төрт пансионатты курууга жана кармоого миллиондогон каражат корогонун жүйө кармап, кайтаруудан баш тартууда. Бул талаш курчуп, кыргыздар өз талабын күчөткөн сайын экономикалык жана географиялык жактан артыкчылыкка ээ казак тарап өз жолдору аркылуу өткөн кыргыз автоунааларына салыкты көбөйтүп жана ташкөмүр менен мазут отундарын берип-бербей жүдөткөн.
Белгилүү коомдук ишмер жана экономист Орозбек Дуйшеев Кыргызстандын да казак жактан менчик талап кылууга акысы бар деп эсептейт. Анын айтымында, казактын Кенес- Аңыракайынын инфраструктурасына Кыргызстандын мээнети өткөн экен:
"Кенес-Аңыракайда биз курган сонун шаарча бар, андан тышкары кой сарайлар канча? Ошонун баарына доомат арта берсек, бизге деле жарашмак".
Кыргызстан Казакстандан ташкөмүр, мазут алат, кара жана темир жолдорун пайдаланат, андан тышкары он миңдеген жараны коңшуларда эмгектенет. Ал эми Казакстан кичкентай коңшусунан электр энергиясын, айыл чарба азык-түлүктөрүн сатып алат. 
Ысыккөл жээгиндеги курулган төрт пансионатын казак тарап тосуп алган, ошолеле жерде президент Нурсултан Назарбаевдин эс алуу резиденциясы да жайгашкан.
