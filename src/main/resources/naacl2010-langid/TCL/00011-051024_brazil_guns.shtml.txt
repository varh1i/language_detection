Një propozim për të ndaluar shitjen e armëve në Brazil është hedhur poshtë përmes një referendumi. 
Kur janë numëruar gati të gjitha votat e referendumit të së djelës, Gjykata Federale Zgjedhore thotë se 36 për qind e votuesve janë shprehur pro ndalimit të shitjes së armëve, kurse 64 për qind janë kundër.
Brazilianët shkuan në referendum për t'iu përgjigjur një pyetje të thjeshtë: A duhet të ndalohet shitja e armëve dhe municioneve? 
Në vend u bë fushatë për votën 'Po' si nga qeveria ashtu edhe nga kisha katolike.
Por brazilianët votuan kundër. Kjo do të thotë që dyqanet ku shiten armët do të mbeten të hapura siç janë tani dhe çdokush mbi moshën 25 vjeç do të jetë në gjendje të blejë armë pasi është verifkuar më parë nga drejtësia.
Ky rezultat nuk ishte i papritur për të huajt, po të kihet parasysh dhuna e tmerrshme me armë në rrugët e Brazilit.
Por ata që bënë fushatë kundër ndalimit të shitjes së armëve, thanë se vendimi nuk do të kishte efekt kundër kriminelëve, të cilët nuk i blejnë në mënyrë të ligjshme armët. 
Referendumi në Brazil portretizoi edhe të drejtat civile.
Fushata kundër ndalimit të shitjes së armëve e pranoi se jo që të gjithë brazilianët duan që të kenë armë.
Por ata thanë se në një shoqëri të pushtuar nga dhuna, qytetarët duhet të kenë të drejtën të mbrojnë veten dhe familjet e tyre.
Dhe duke parë kundërshtimin që mori kërkesa për ndalimin e shitjes së armëve, do të duhet kohë përpara se politikanët në Brazil ta adresojnë përsëri këtë çështje.
