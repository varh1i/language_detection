נורמן פוסטר כבר בן 70, אבל אינו מראה כל סימני תשישות; הוא עדיין האדריכל הפורה, המפורסם והשאפתן ביותר בעולם. מרקע צנוע של משפחה ממעמד הפועלים העפיל פוסטר לשלבים הגבוהים ביותר של הערכה מקצועית וציבורית, זכה לתואר אבירות ובעיטור השירות המצוין, וכן ברבים מפרסי האדריכלות והתרבות החשובים בעולם. 
לקראת הפגישה הוא מחליק בשקט אל תוך משרדיו הגדולים וההומים, הממוקמים על הגדה הדרומית של נהר התמזה, בין הגשרים בטרסי ואלברט. מטופח בחליפת קורדרוי, סוודר גולף שחור ומוקסינים, פוסטר חובב הטיס והסקי נושא בקלילות את 70 שנותיו. הדבר הראשון שעליו הוא רוצה לשוחח הוא הצעצוע החדש שלו - דגם של מטוס המופעל בשלט רחוק, שתוכנן לטוס בתוך בניין. "ריסקתי אותו כבר כמה פעמים, אבל הצלחתי ללמוד איך להנחית אותו", הוא אומר. וטוב שכך, מכיוון שהפנטהאוז שבו הוא מתגורר מעל משרדיו אמנם אינו גדול כמו הפרויקט האחרון שלו - טרמינל 3 בנמל התעופה הבינלאומי של בייג'ין, אבל בכל זאת, עדיין יש בו מספיק מקום כדי להנחית דגם של מטוס. 
הוא מקדיש זמן רב יותר להרהורים על הטרמינל של בייג'ין. לדבריו, "זהו המבנה המקורה הגדול ביותר שנבנה אי פעם. עובדים שם 40 אלף פועלים במשמרות של שמונה שעות מסביב לשעון". הבנייה החלה ב-6 באפריל 2004 ותושלם ב-31 בדצמבר 2007 - מספיק 
