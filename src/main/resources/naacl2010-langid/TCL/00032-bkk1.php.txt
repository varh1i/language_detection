
เมื่อวานนี้ ( 26 ต.ค. ) ที่รัฐสภา นายเทวัญ ลิปตพัลลภ ประธานคณะกรรมาธิการป้องกันและปราบปรามการทุจริต สภาผู้แทนราษฎร แถลงว่า กรรมาธิการฯได้พิจารณาเรื่องร้องเรียนโครงการก่อสร้างของกทม. 4 สัญญา ประกอบด้วย ทางลอด ทางแยก 3 สัญญา และการสร้างสะพานต่างระดับ 1 สัญญา รวมวงเงินประมาณ 5 พันล้านบาท โดยเชิญ นายจิม พันธุมโกมล ผู้อำนวยการสำนักการโยธา กทม. มาชี้แจง ซึ่งทาง กมธ.ได้พิจารณาแล้วพบว่าสัญญา ทั้ง 4 ฉบับมีความผิดปกติเกิดขึ้น ส่อว่ามีการกำหนดคุณสมบัติเพื่อเอื้อประโยชน์แก่ผู้รับเหมาบางกลุ่ม เข้าข่ายการล็อกสเปก โดยพบว่าทางลอด 3 แห่ง ได้แก่ ทางลอดแยกรัชดาภิเษก ทางลอดแยกจรัญสนิทวงศ์ และทางแยกจรัญ-พระบรมราชชนนี มีการกำหนดสเปกให้ผู้รับเหมาการก่อสร้างต้องมีผลงานการก่อสร้างทางลอดไม่น้อยกว่า 300 ล้านบาท ไม่น้อยกว่า 5 ปี โดยนายจิมได้ชี้แจงว่า การกำหนดสเปกนี้ทาง กทม.เป็นผู้กำหนดเอง แต่จากการพิจารณาโครงการประมูลการก่อสร้างใน กทม.เมื่อปี 2541 พบว่าการกำหนดคุณสมบัตินั้นไม่ได้มีการกำหนดลักษณะนี้ แต่ระบุว่ามีคุณสมบัติสร้างทางลอดทางแยก การก่อสร้างถนน หรือระบบท่อ จึงทำให้การประมูลใน 4 สัญญาของ กทม.ครั้งนี้มีบริษัทผู้รับเหมาเพียง 5-6 ราย เท่านั้น 
นายเทวัญกล่าวอีกว่า ทาง กมธ.ยังได้พิจารณาสะพานข้ามทางยกระดับ สุวินทวงศ์ด้วยระบบอิเล็กทรอนิกส์ วง 1,500 ล้านบาท โดยกำหนดให้ผู้เสนอราคาต้องเป็นผู้มีประสบการณ์ และมีผลงานการก่อสร้างสะพานประเภทคอนกรีตรูปกล่องสำเร็จรูป (ซีเมนทอล บล็อก) มีระยะช่วงเสาไม่น้อยกว่า 35 เมตร วงเงินไม่น้อยกว่า 500 ล้านบาท โดยมีผลงานย้อนหลังไม่เกิน 5 ปี ซึ่งการคุณสมบัติดังกล่าวผู้รับเหมาในประเทศไทยมีเพียง 2-3 รายเท่านั้น โดยโครงการทั้งหมดมีบริษัทที่สามารถประกวดราคาได้เพียง 2-3 ราย จึงเชื่อว่าการประมูลน่าจะเป็นการเอื้อประโยชน์ ต่อผู้รับเหมาะและน่าจะมีการล็อกสเปกเกิดขึ้น ซึ่งในการประชุมครั้งต่อไปกรรมาธิการฯจะเชิญผู้อำนวยการสำนักการโยธามาชี้แจงอีกครั้ง รวมถึงนายอภิรักษ์ โกษะโยธิน ผู้ว่าฯ กทม. มาชี้แจง เพราะโครงการทั้งหมดนี้อยู่ในช่วงที่นายอภิรักษ์เป็นผู้ว่าฯ กทม. โดยประเด็นในการพิจารณา กรรมาธิการฯจะดูเรื่องฮั้วประมูล และต้องการให้ กทม.ทบทวนการกำหนดสเปกดังกล่าว เพื่อให้ผู้รับเหมาก่อสร้างได้มีโอกาสเข้าร่วมประมูล.
ข่าวหน้าใน ข่าวการเมือง ข่าวเศรษฐกิจ ข่าวการศึกษา ข่าวกทม. ข่าวต่างประเทศ ข่าวสังคม-สตรี ข่าววิทยาการ ข่าวเกษตร ข่าวกีฬา ข่าวบันเทิง คอลัมน์ 
