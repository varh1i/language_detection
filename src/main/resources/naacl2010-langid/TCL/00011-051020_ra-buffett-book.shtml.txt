انتشاراتی "بنتام دل" در مناقصه انتشار زندگينامه وارن بافت، ميلياردر ۷۵ ساله ای که به دور انديشی در سرمايه گذاری معروف است و دومين ثروتمند جهان ناميده می شود، برنده شده است. 
اين نخستين بار است که کتاب زندگينامه آقای بافت با همکاری وی نگاشته می شود. ارزش اين قرارداد هفت ميليون دلار عنوان شده است. 
آقای بافت که "فرزانه اوماها" ناميده می شود، بر اساس بررسی مجله فوربز چهل ميليارد دلار سرمايه دارد و دومين انسان متمول جهان است. 
اين کتاب که به استراتژی سرمايه گذاری وی می پردازد، احتمالا اين عنوان را يدک خواهد کشيد: "گلوله برف: چگونه وارن بافت دوست، خرد و ثروت اندوخت".
اين زندگينامه را آليس شرودر از تحليلگران سابق بانک استنلی مورگان می نويسد که در آنجا برای اولين بار با آقای بافت آشنا شد. 
اگرچه ادعا می شود اين کتاب اسرار سرمايه گذاريهای موفق آقای بافت را افشا می کند، ولی حقيقت اين است که اين قرارداد بين نويسنده مذکور و ناشر امضا شده است، نه ستاره سرمايه گذاری دنيا. 
باربارا برگ، سخنگوی اين انتشاراتی گفته است: "ما با خانم شرودر قرارداد داريم. نويسنده، اوست."
خانم شرودر ادعا می کند "هزاران ساعت" با آقای بافت همصحبت بوده و به "فايلها، دوستان و مباشران وی" دسترسی بی سابقه ای" داشته است. 
سودی که آقای بافت کسب کرده، سبب شده است که افراد زيادی نصايح وی را چراغ راه سرمايه گذاری خود قرار دهند و ميليونر شوند. 
اگر در سال ۱۹۶۵ به وی ده هزار دلار داده بوده ايد، تا سال ۱۹۹۹ ارزش آن را به بيش از پنجاه ميليون دلار رسانده بود.
آقای بافت در سال ۱۹۵۶ مشارکتی را همراه چهار نفر از بستگانش و سه دوست نزديک خود پی ريخت که حالا به يک شرکت مادر با ارزش صد ميليارد دلار تبديل شده است. 
ارزش سهام شرکت سرمايه گذاری وی با عنوان "برکشاير هتاوی" که شرکتهای بيمه، نوشابه سازی، شرينی پزی، مبل سازی، رستوران و فرش بافی دارد، در حال حاضر ۸۳ هزار دلار است. 
گفته می شود آقای بافت مردی سنتی است و امپراتوری سرمايه گذاری خود را بر پايه اين انديشه استوار کرده است که شناسايی يک سرمايه گذاری خوب و دل بستن به آن بهتر از پريدن از يک سرمايه گذاری به سرمايه گذاری ديگر است.
