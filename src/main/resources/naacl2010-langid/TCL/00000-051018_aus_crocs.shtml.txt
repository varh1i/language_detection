Австралиската влада го отфрли контроверзниот план за отворање сафари-лов на крокодили во Северната територија.
Одлуката следи по реакциите на предлогот за вакви ловишта откако двајца мажи настрадаа од крокодили во одделни инциденти минатиот месец.
Пред десетина дена едно девојче се здоби со тешки повреди што и' ги нанесе слатководен крокодил во оддалечена област на Западна Австралија.
Властите во Северната територија во Австралија сакаа да воведат сафари на крокодили за да го поттикнат туризмот и така да им помогнат на сиромашните абориџински заедници.
Планот беше да се дозволи убивање на до 25 крокодили годишно во рекреативен лов.
Австралискиот министер за екологија, Ијан Камбел ја отфрли идејата.
Тој рече дека предлогот е нехуман и не е во согласност со современиот пристап кон заштитатата на животните.
Крокодилите ги населуваат мочуриштата и водните патишта во тропскиот север на Австралија.
Тие може да пораснат до седум метри во должина и нивниот број е доста зголемен по воведувањето забрана за лов пред триесет години.
Некои научници сметаат дека популацијата на крокодили сега е преголема и оти стануваат се поголема закана за луѓето.
Смртта на двајца мажи во Северната територија, кои беа убиени од крокодили минатиот месец, ја обнови расправата околу ловот.
Десетгодишно девојче одвај го преживеа нападот на еден од овие огромни влекачи во западниот дел на земјата.
Неа ја спаси брат и', кој почнал да го удира крокодилот со стап и така ја ослободил од неговата уста. 
