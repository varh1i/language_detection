ব্রাজিলের জনগণ আগ্নেয়াস্ত্র বিক্রি বন্ধ করার একটি প্রস্তাব গণভোটের মাধ্যমে সম্পূর্ণভাবে প্রত্যাখান করেছে। রবিবারের গণভোটের ফলাফলে দেখা গেছে ব্রাজিলবাসীর প্রায় দুই তৃতীয়াংশ আগ্নেয়াস্ত্র বিক্রি সম্পূর্ণভাবে নিষিদ্ধ করে দেবার বিপক্ষে ভোট দিয়েছে। 
আগ্নেয়াস্ত্রঘটিত অপরাধে বিশ্বে ব্রাজিলের স্থান শীর্ষে। গত বছর সেখানে বন্দুকের গুলিতে প্রাণ হারিয়েছে প্রায় ৪০ হাজার লোক। পরিসংখ্যান অনুযায়ী ব্রাজিলে প্রতি ১৫ মিনিটে একজন বন্দুকের গুলিতে মারা যায়। 
যারা নিষেধাজ্ঞার পক্ষে প্রচার চালিয়েছেন জনমত প্রথমদিকে তাদের পক্ষে থাকলেও পরে তা অন্যদিকে ঘুরে গেছে বলে তারা দাবী করছেন। তাদের বক্তব্য হল বিপক্ষের প্রচারণায় অধিকারের বিষয়টিকে মূল হাতিয়ার করে জনমত অন্যদিকে নিয়ে যাওয়া হয়েছে । 
একই মন্তব্য করেছেন ব্রাজিলের সুদাপাস্ নামে আগ্নেয়াস্ত্র বিরোধী আরেকটি বেসরকারী সংস্থার নির্বাহী পরিচালক ডেনিস মিজনে। তাঁর মতে আগ্নেয়াস্ত্র বিক্রির যারা পক্ষে তারা ভাল প্রচার কৌশল নিয়েছিলেন যা মানুষকে বিভ্রান্ত করেছে। তিনি বলেছেন এই না-সূচক ভোট আসলে আগ্নেয়াস্ত্র ব্যবহারের পক্ষে ভোট নয়, এটা আসলে ব্রাজিলে যা কিছু ঘটছে, যেমন সামাজিক বৈষম্য, সরকারে দুর্নীতি, ও জননিরাপত্তার ক্ষেত্রে অপ্রতুল ব্যবস্থা , এসবের বিরুদ্ধেই মানুষের ভোট। মানুষ যখন ভয়ে থাকে, বিভ্রান্তিতে থাকে, তখন তারা ন্যায়নীতির ধার ধারে না। তারা নিজেদের বাঁচাতে হাতে অস্ত্র তুলে নেয়। 
এই গণভোটের আশু পরিণতি হল আগ্নেয়াস্ত্র-বিক্রেতারা তাদের বিক্রি অব্যাহত রাখবে। তবে, অন্যদিকে নাসূচক ভোটের পক্ষে প্রচারণাকারীরা বলেছে অপরাধী যারা, তারা দোকান থেকে আইনত আগ্নেয়াস্ত্র কেনে না। কাজেই রাজনীতিকদের সামনে আগ্নেয়াস্ত্রঘটিত অপরাধ দমন একটা বড় চ্যালেঞ্জ হিসাবেই থেকে যাবে।
