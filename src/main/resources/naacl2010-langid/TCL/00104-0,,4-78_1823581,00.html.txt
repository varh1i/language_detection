
MENS voel lus om jou oë na die berge op te slaan en te vra waar hulp vandaan sal kom as jy luister na die kommentaar van woordvoerders van owerhede wat vir die veiligheid van besoekers aan Tafelberg verantwoordelik is. 
Dié reaksie na aanleiding van die jongste aanval op 'n Britse toeris die naweek sluit in dat te veel wagte "die natuurgevoel kan versteur" en dat een aanval per maand "nie baie is nie".
Daar is groot begrip vir die omvang van die taak om 22 000 ha te beveilig. Maar 'n eenvoudige som illustreer hoekom veiligheid ononderhandelbaar is:
Tafelberg - veiligheid = dalende besoekersgetalle.
Tafelberg is die kroonjuweel van die Wes-Kaapse toerismebedryf en dra jaarliks sowat R20 miljoen tot die plaaslike ekonomie by. 
Toeriste van minstens vyf nasionaliteite is die laaste jaar op die berg aangeval. Hulle gaan beslis nie hul landgenote aanmoedig om in hul spore te volg nie.
'n Enkele aanval is dus een te veel.
Die persepsie is reeds by plaaslike en buitelandse besoekers gevestig dat die berg nie 'n veilige plek is nie. Dit help glad nie as die polisie dit in soveel woorde bevestig, soos wat gister gebeur het nie.
Misdadigers het lankal agtergekom dat besoekers aan die berg 'n sagte teiken is. Pleks daarvan om verskonend tru te staan, moet die verantwoordelike owerhede die boodskap duidelik teen die berghange laat eggo dat misdaad nié daar geduld sal word nie.
Dit beteken al die beloftes oor meer beamptes, vrywilligers en kringtelevisie moet dadelik in werking tree. 
Nog 'n moontlikheid is dat die polisie 'n tyd lank daadwerklik ingryp tot die misdadigers tou opgooi.
Die vakansieseisoen is om die draai, en besoekers en die Wes-Kaapse ekonomie se hulp móét van die wetstoepassers kom.
