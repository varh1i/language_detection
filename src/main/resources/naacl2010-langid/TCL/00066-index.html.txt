
RINGAN DAN KECIL: Mawi bersama produk
baru Canon MVX1.
CANON Marketing (M) Sdn Bhd memperkenalkan kamera video baru, Canon MVX 1Si, paling ringin dan kecil di dunia dalam kategori dua megapiksel. Memiliki ciri boleh zoom optikal 10x dan zoom digital 200x, MVX 1si dijangka dapat memenuhi kehendak pengguna kerana mudah digunakan, ada gaya dan berteknologi terkini. Dengan resolusi CCD 2.2 megapiksel, lensanya mampu meminimumkan ‘aberrasi kromatik’ atau penyerakan cahaya ungu supaya pengguna dapat menikmati imej bebas gangguan tanpa perlu membazirkan wang bagi peralatan profesional. Ia juga dilengkap penapis warna RGB yang digabungkan dengan teknologi khusus Canon iaitu cip pemproses DIGIC DV, berperanan menghasilkan kualiti imej mengagumkan dan warna yang tepat sama ada pegun atau video. MVX 1Si berharga RM2,799, dilancarkan sejajar dengan lantikan juara Akademi Fantasia 3, Asmawi Ani atau Mawi sebagai duta Canon yang baru. Walaupun kecil dan ringan, pengguna tetap dapat merakam dengan stabil secara berterusan kerana kamera canggih ini diperkuat dengan penstabil imej bermutu tinggi terbina dalam. Skrin LCD bersaiz 2.5 inci berupaya memberi paparan jelas dengan salutan anti-pantulan untuk menampilkan warna imej yang tepat, begitu juga mod resolusi tinggi 16:9 skrin lebar untuk mencipta satu suasana tontonan seperti di panggung wayang atau televisyen berskrin lebar. Ciri butang ‘Print/Share’ dan lampu belakang LCD pada monitor menjadikannya lebih mudah untuk mencetak atau memindah turun imej dengan hanya menekan satu butang. 
