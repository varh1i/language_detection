Landsholdsforsvarerne Brian Priske og Per Krøldrup kunne lørdag notere sig vigtige sejre i deciderede bundopgør i den engelske Premier League, mens Chelsea vendte tilbage til skræmmende sejrsstil efter lidt vaklen den seneste uges tid.
Brian Priske var med fra første fløjt, da Portsmouth fik lidt afstand til nedrykningsstregen med en klar sejr på 4-1 ude over Sunderland, der til gengæld gik helt til bunds i ligaen. Det skete, fordi Everton fik fjernet bundproptilnavnet med en smal sejr på 1-0 ude over Birmingham og rykkede op på tredjesidstepladsen.
Chelsea har den seneste uge vist sjælden vaklen med pointtab mod Everton og exit i Liga Cuppen mod Charlton. Det lignede en gentagelse, da Blackburn før pausen fik udlignet en Chelsea-føring på 2-0. Men efter pause scorede Frank Lampard og Joe Cole til 4-2, og Chelsea fører med ni point til Wigan på andenpladsen.
