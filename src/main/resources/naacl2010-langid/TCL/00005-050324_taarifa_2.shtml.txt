Katika siku ya kupambana na ugonjwa wa kifua kikuu "TB" duniani, Machi 24, taarifa ya shirika la afya duniani WHO imeeleza kuwa TB imeongezeaka kwa kiasi cha kutisha barani Afrika, huku theluthi ya vifo vinavyosababishwa na ugonjwa huo vikitokea barani humo.
Wakati ugonjwa TB katika maeneo mengine duniani umepungua kwa asilimia 20 tangu mwaka 1990, kiwango cha TB kimeongezeka zaidi ya mara tatu katika nchi za Africa, taarifa hiyo ya WHO imeeleza.
Magonjwa mchanganyiko
TB inazidi kuongezeka wakati pia maradhi ya HIV na UKIMWI yakizidi kuangamiza watu na vile vile huduma duni za afya, na takwimu zinaonyesha theluthi moja ya vifo milioni 1.7 vinavyosababishwa na TB duniani hutokea barani Afrika.
Mashariki mwa bara la Ulaya, tatizo limeelezewa kuwa ni madawa kushindwa kutibu ugonjwa huo ipasavyo, WHO imeeleza.
"Tunatakiwa kukubaliana na ukweli kwamba bali tunakabiliwa na kazi kubwa mbele yetu", alisema Dr Lee Jong-wook, mkurugenzi mkuu wa WHO.
Kwingineno, Urusi inaendelea kusumbuliwa na bakteria wanaoshindikana kutibu kwa madawa ya kawaida ambayo bei yao huwa ni nafuu.
Ufumbuzi
Dr Lee Jong-wook, amesema kwamba ripoti hiyo imetoa mwangaza halisi kwamba ugonjwa wa TB unaweza kutibika kama yalivyo magonjwa mengine, lakini hata hivyo alisema kuna hatari iliyo wazi kabisa.
Tatizo la TB Afrika
Ricardo, mwenye umri wa miaka 21, amekuwa akitibiwa TB kwa miezi saba huko Kuito, nchini Angola, ambako anaishi.
Hakutambua kwamba alikuwa na TB wakati alipoanza kukohoa damu na kupata homa kali, Ricardo anajiona kuwa ni mmoja wa watu wenye bahati kwa sababu angalau anapata huduma ya tiba anayostahili.
Ukosefu wa tiba
Dr Mario Raviglione, mkurugenzi wa idara ya kukabiliana na TB katika WHO, alisema kwamba katika baadhi ya maeneo, zaidi ya nusu ya wagonjwa wa TB hawapati tiba inayostahili.
WHO inapendekeza kwamba wagonjwa wa TB wapimwe kikamilifu kutambua kama wana virusi vya HIV ili waweze kutibiwa kwa kadri inavyostahili.
Lakini WHO imetoa wito wa kufanyika kwa jitihada zaidi kupambana na ugonjwa wa TB na vile vile HIV/Aids barani Afrika.
Kuelimisha umma
Mashirika mengine yametaka jitihada zifanyike kuelimisha umma zaidi kuhusu hatari ya TB wakati WHO ilipotangaza ripoti yake kuendana na siku ya TB dunia. 
Shirika la misaada ya tiba la kimataifa, Medecins Sans Frontieres limependekeza kufanyika jitihada za kufanya mageuzi makubwa katika vipimo vinavyotumika kutambua ugonjwa wa TB.
Medicins Sans Frontiers limeeleza kuwa vipimo vinavyotumika sasa ndiyo hivyo hivyo vimekuwa vikitumika kwa miaka 123 iliyopita, na kupendekeza kuwa mbinu mpya zinahitajika kutengeneza chanjo mpya na pia madawa mapya ya kukabiliana na ugonjwa huo.
