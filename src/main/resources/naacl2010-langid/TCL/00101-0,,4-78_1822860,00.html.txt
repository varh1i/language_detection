
HOU nou op met klets en begin iets doen, was die boodskap wat pres. Thabo Mbeki se internasionale beleggingsraad op sy jongste vergadering in die naweek die wêreld ingestuur het.
Dis reeds dekades lank dat ekonome wys op die magiese groeikoers van 6% wat nodig is om Suid-Afrika se werkloosheid- en armoedeprobleem op te los. As die ekonomie nie genoeg groei nie, sal selfs die skitterendste idees niks help nie.
Maar ondanks die feit dat almal dit al lankal weet, en ondanks die feit dat verreweg die meeste kundiges min of meer weet hoe om dit te bereik, kon Suid-Afrika kollektief nie daarin slaag om verby die teoretiese standpuntinname na die dóén te beweeg nie. Die beleggingsraad het nou kragtig laat blyk die vereiste 6%-groeikoers kán bereik word, want die land voldoen aan alle voorwaardes, behalwe een - hy praat te veel en doen te min.
Dié onomwonde boodskap verkry ekstra plofkrag deur die onstabiele politieke omstandighede wat die land tans ondervind.
Van links word 'n volgehoue aanslag op die gematigde vleuel van die ANC gerig om die huidige markgerigte ekonomiese benadering ten gunste van allerlei populistiese en sosialistiese eksperimente te laat vaar. Die beleggingsraad se boodskap wys dat die propaganda van links - dat die huidige benadering intrinsiek vir die groeiende armoede verantwoordelik is - op wanvoorstellings berus.
Die vrye mark kan, mits aan sekere voorwaardes voldoen word, weldeeglik armoede bestry. Wat dit nié kan doen nie, is om inkomstegelykheid te bereik - dít kan slegs deur 'n sosialistiese diktatuur afgedwing word, en daarvoor is die prys te hoog.
Maar die regering kan nie sy verantwoordelikheid ontduik nie. Om die wind uit die linkses se seile te neem, sal hy na die beleggingsraad moet luister. Almal moet 'n slag moue oprol en iets doen.
