
Gengi krónunnar hefur hækkað töluvert í viðskiptum á millibankamarkaði í morgun og hafði gengisvísitalan hækkað um 0,65% nú undir hádegið; var 100,41 stig. Gengi Bandaríkjadals hefur í morgun farið undir 60 krónur og var sölugengi skráð 59,82 krónur nú um klukkan 12.
Gengi Bandaríkjadals fór síðast undir 60 krónur í mars á þessu ári en þá fór gengið lægst í 58,60 krónur og var undir 60 krónum í um hálfan mánuð.
Gengi evrunnar er nú skáð 71,84 krónur og hefur ekki verið ódýrari frá því í júní árið 2000, að sögn Greiningar Íslandsbanka. Gengi breska pundsins er skráð 105,60 krónur og gengi dönsku krónunnar er 9,63 krónur.
Greining Íslandsbanka segir, að flest bendi til þess að Seðlabankinn muni hækka stýrivexti sína frekar á næstu vikum og mánuðum. Vaxtahækkun bankans muni hvetja til enn frekari útgáfu erlendra aðila á skuldabréfum í krónum. Útlit sé því fyrir að gengi krónunnar verði áfram mjög hátt á næstunni og enn frekari gengishækkun komi vel til greina. Krónan sé engu að síður ofmetin um þessar mundir þegar tillit sé tekið til viðskiptahallans, þrátt fyrir mikinn vaxtamun við útlönd. Gengi krónunnar þurfi að lækka um u.þ.b. fjórðung til að stuðla að jafnvægi á utanríkisviðskiptum landsins. Slík leiðrétting muni þó líklega ekki eiga sér stað fyrr en á síðari hluta næsta árs og á þarnæsta ári.
