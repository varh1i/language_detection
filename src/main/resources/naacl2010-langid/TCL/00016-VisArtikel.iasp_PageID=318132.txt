LYON (Ekstra Bladet): Nogle siger, at livet er for kort til franske film. Er det så også for kort til franske lastbiler? Ikke hvis det står til Renault Trucks, som med sin nye udgave af Renault Premium Road har shinet modelserien op med en række finesser, så den kan køre fremtiden i møde og skabe gode arbejdsforhold for manden bag rattet.
Premium Road har slanket sig, så kampvægten som tankvognstrækker er nede på 6255 kilo. Udstrålingen har fået en tand op, så dyret med nye kræfter fra 330 hk til 440 hk og et moment på op til 2000 Nm er klart til at lægge arm med konkurrenterne på landevejene. Det viste den under præsentationen på vejende i området omkring Lyon, hvor den franske lastbil bliver fremstillet.
Med det automatiserede gearskift, Optidriver II, er Premium Road legende let at håndtere. Der er et godt udsyn fra førerpladsen både fremad og til siderne.
Komfortabel hviletid
Når det er tid til pause, kan man vælge at blive siddende i førersædet, som fås i flere udgaver - f.eks. Super Comfort med varme og læderbetræk.
Men hvorfor blive siddende? Gearstangen i lastbiler med OptiDriver II er væk fra gulvet, så man uden meget besvær kan sætte sig til rette ved et fornuftigt bord, hvis man er så heldig at have en lastbil med den mest komfortable indretning.
For at skabe en mere behagelig atmosfære har Renault Trucks' designere også set på farverne i kabinen og valgt lyse, grålige farver.
En elektrisk ventilator i loftet er sammen med bilens aircondition med til at holde en behagelig indendørstemperatur både sommer og vinter.
Styr på driften
Der skal ikke mange timer bag rattet i en lastbil til, før man finder ud af, at det ikke er nogen leg at slæbe pakker mellem byer, regioner og lande. Det er hårdt arbejde under vanskelige vej- og vejrforhold, der kræver chaufførens fulde opmærksomhed.
Kraftige Xenon-lygter er ekstraudstyr, men en rigtigt god investering til de mørke kilometer. Et tydeligt og nemt display viser bilens driftstilstand. Er dieseltanken ved at være tom, hvordan er brændstoføkonomien, hvor lang tid har du kørt siden seneste hvil.
Bremserne er elektronisk styret, så skivebremserne reagerer ekstra hurtigt på pedaltrykket. De kan suppleres med det elektroniske stabilitetsprogram, ESP. Og så kan bilens forskellige bremsesystemer - driftsbremse, retarder og motorbremse - kobles sammen, så hver især yder det optimale i den givne situation.
Måske er livet for kort til franske film. Men prøveturen på vejene omkring Lyon viste, at det nok er værd at prøve en Renault Premium Road med de mange franske fristelser - eller rettere finesser.
