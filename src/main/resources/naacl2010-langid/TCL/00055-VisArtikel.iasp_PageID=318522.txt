Det kan aldrig komme på tale, at Iran fuldt og helt fastfryser det atomprogram, der har bragt landet på kollisionskurs med Vesten og FN.
Det fastslog Mahmoud Ahmadinejad, den iranske præsident, søndag.
Storbritannien, Frankrig og Tyskland indgik for knap et år siden en aftale med Iran om fastfrysning af programmet for at forhandle og opbygge en bedre tillid, men tidligere i år genoptog iranerne atomaktiviteterne, og de vil blive fortsat.
Præsidenten sagde, at den tidligere regering gik med til fastfrysningen for at opbygge tillid.
- Men regeringen har for nylig erkendt, at denne tillidsopbygning var forkert, sagde Ahmadinejad, der vandt det iranske præsidentvalg i juni.
