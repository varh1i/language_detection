Toe Julia Margaret Cameron in die 19e eeu 'n kamera opgetel het, het sy een doel voor oë gehad: om alles wat mooi is, vas te vang. 
Nie net het sy van die grootste name in die Victoriaanse era op film vasgelê nie, maar sy het ook kreatiewe, teaterale foto's gedokumenteer wat heel onbewus die geboorte van modefotografie was. 
Modefotografie oor die laaste twee eeue vertel die sosiologiese verhaal van die mens en veral die vrou. Statiese, stywe beelde van voor die Tweede Wêreldoorlog was ná die afloop daarvan meer ontspanne. 
Onlangs is uitgebeeld hoe die onvroulike, uniseks-stereotipering van die 1990's vervang is met die viering van die vroulike vorm in vloeiende ontwerpe. 
Dié neiging kan heel moontlik toegeskryf word aan prominente vroue wat ook die ontwerpersbroek aangetrek het soos Phoebe Philo, Miuccia Prada en Alberta Ferretti. 
Die lens waardeur baie van hierdie veranderings waargeneem is, was dié van die vroulike fotograaf. Hoewel die rol van mans in hierdie arena nie onderskat kan word nie, het die skoner geslag in sekere gevalle die voordeel aangesien hulle weet hoe dit sou voel om in soortgelyke skeppings te paradeer. 
Waar mans met 'n oog van begeerte kyk, sien vroue dikwels ander kwaliteite raak wat hulle wil beklemtoon. Die Franse fotograaf P. Brigitte Lacombe het dit in Vogue só opgesom: "Vroue is nie vir my 'n objek van begeerte nie. Hulle is my gelykes en mense wat ek bewonder. Ek kan op 'n emosionele vlak met hulle identifiseer." 
Die Suid-Afrikaanse modefotograaf Merwelene van der Merwe stem saam. 
"Wanneer ek 'n vrou of 'n meisie afneem, voel ek dadelik compassion. Die belangrikste is dat sy haarself voel tydens 'n fotosessie." 
Van der Merwe onderstreep dat modefotografie onnatuurlik kan wees aangesien 'n model moet glimlag en mooi lyk ongeag hoe sy voel. Sy probeer hierdeur breek deur met die modelle te identifiseer. 
Van der Merwe slaag klaarblyklik daarin om 'n gevoel van vertroue te skep aangesien baie mense op haar nommer druk wanneer gewaagde of naakfoto's geneem moet word. 
Die kwaliteit wat haar die meeste inspireer in vroue is "ultimate health en vitality". Vroue met ongewone en interessante persoonlikhede gee haar ook heelwat om mee te werk aangesien wat hulle is, na die oppervlak borrel. 
Dat daar min vroue in modefotografie is, word deur Van der Merwe net as 'n bate beskou en sy is geheg aan die mans in die bedryf. Hulle vergelyk gereeld notas aangesien fotografie maklik 'n geïsoleerde professie kan word. Sy dink dit is juis mans se vreesloosheid wat hulle makliker fotografie as 'n beroep laat oorweeg. 
Haar raad aan iemand wat dit beplan, is om te besef dat fotografie nie slegs 'n professie is nie maar ook 'n sakeonderneming: "Jy moet jou waarde ken en die mark goed verstaan." 
Esteties het haar grootste inspi rasie gekom toe sy 'n boek van Helmet Newton deurgeblaai het. Sy foto's was wild en betowerend en het veral indruk gemaak omdat sy haarself toe nog as 'n plaasmeisie van die Vrystaat gesien het. 
Van der Merwe se ander inspirasie kom van haar pa wat altyd gesê het: "The sky is the limit." 
