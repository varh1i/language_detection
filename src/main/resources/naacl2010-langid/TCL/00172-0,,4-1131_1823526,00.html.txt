
JOHANNESBURG. - Die regering se ambisieuse Coega-nywerheidsontwikkelingsone (IDZ) buite Port Elizabeth het gister nóg 'n hupstoot gekry met die verbintenis tot 'n belegging van R1,1 miljard deur 'n oorsese maatskappy.
Straits Chemicals, 'n gesamentlike onderneming tussen 'n plaaslike en Singapoerse maatskappy, het ná maande van onderhandelings besluit om 'n chloor- en ontsoutingsaanleg by Coega te bou, het die Coega-ontwikkelingskorporasie (COK) aangekondig.
Straits se aanleg sal 250 permanente werkgeleenthede skep en 600 tydelike poste gedurende die konstruksiefase.
Die Belgiese tekstielmaatskappy Sander International Textiles (Sirsa) se belegging van R200 miljoen sou sowat 500 permanente werkgeleenthede geskep het wanneer die derde fase van dié projek voltooi is.
Straits se belegging is beduidend hoër as wat Sander oor 20 jaar in Coega gaan belê, maar waarskynlik belangriker is dat dit dien as nog 'n regverdiging vir die regering se besluit om die IDZ teen R7,5 miljard te ontwikkel. Coega moes langer as vier jaar wag voordat voornemende beleggers aan boord gekom het en verbintenisse tot 'n sleutelbelegging vir die oprigting van 'n aluminiumsmelter deur die Kanadese groep Alcan in vae beloftes vasgesteek het.
Mnr. Eric Lim, 'n uitvoerende direkteur van Chemical Industries (Far East), die buitelandse vennoot in Straits, het gesê Coega is gekies vir die bou van die aanleg omdat dit strategies geleë is.
Die maatskappy wil sy vermoë in Singapoer aanvul, maar van die produkte sal ook vir die plaaslike mark bestem wees. 'n Etileendichloried-aanleg word afsonderlik beplan, wat van die chlooraanleg se produkte sal gebruik vir die vervaardiging van plastiekprodukte.
Mnr. Clive Rice, oudkrieketspeler, is een van die plaaslike vennote van Straits. Sy onderneming Nickle Chrome Industries sal betrokke wees by die ontsoutingsaanleg.
Die aanleg behoort teen einde 2008 in bedryf te tree. Aanvanklike produksie word op 200 ton gestel met die oog daarop om dit uit te brei tot 800 ton. 
Verlede week is aangekondig dat Ferrostaal van Duitsland as deel van sy kontraktuele verpligting tot die omstrede R40 miljard-wapentransaksie ook sowat R1,6 miljard in Coega sal belê.
Mnr. Bicks Ndoni, waarnemende burgemeester van Nelson Mandelabaai, het gesê hy is uitgelate oor die belegging. 
"Diegene wat nog vrae vra rondom Coega en of dié ontwikkeling voortgaan, kan nou stil word. Die ontwikkeling sal van nou af van krag tot krag gaan." 
Hy is ook baie opgewonde oor die nuwe werkgeleenthede wat Straits se belegging vir die metro gaan beteken.
Mnr. Dave Coffey, president van die Port Elizabethse streekkamer van handel en nywerheid (Percci), het gesê hy is in ekstase. "Dít is 'n aanduiding dat die Coega-projek momentum kry en dat daar vertroue in Coega is."
Mnr. Kutloano Headbush, president van die National African Federated Chamber of Commerce and Industry (Nafcoc) in Nelson Mandelabaai, het gesê: "Die byvoordele van die regering se wapentransaksie is nou besig om te realiseer." 
