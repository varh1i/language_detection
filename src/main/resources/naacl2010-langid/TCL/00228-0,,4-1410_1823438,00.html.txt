
KAAPSTAD. - Mnr. Alan Gietzmann, die vermeende hamermoordenaar, se "bakore" was gister die onderwerp van bespreking in sy regsverteenwoordiger se laaste betoog. 
Getuies het onder meer na Gietzmann verwys as die man met "die wegstaan-ore" en wat ore het "wat so staan".
Die hawelose mense wat Gietzmann na bewering genader het om sy voormalige vriendin te verkrag en/of te vermoor, het in hul getuienis voor die hof en in verklarings onder meer na sy ore en oë verwys.
Gietzmann se regverteenwoordiger, mnr. William Booth, het op die tweede dag van sy finale betoogrede gesê die beskrywing van ore en oë is nie genoeg om iemand uit te ken nie. 
Hy het gesê die polisie het hul plig versuim om 'n uitkenningsparade te hou. Die haweloses het ook na Gietzmann se haarstyl, sy liggaamsbou, ouderdom en velkleur verwys.
Mnr. Willem Witbooi, 'n hawelose, het na Gietzmann se oë as "grou" verwys. Hy het ook gesê die beskuldigde het "wegstaan-ore".
Met verwysing na sy ore het regter Dennis van Reenen gesê: "Ek is nie blind nie, ek kan sien." 
Hy het Booth gevra of die kleur "grou" nie na sy kliënt se oë verwys nie. Booth het gesê die kleur is van toepassing op miljoene mense se oë.
Witbooi het vroeër getuig hy is saam met Gietzmann op sy motorfiets om 'n werk vir hom te doen, maar hy het nie geweet wat die werk is nie. Booth voer aan iemand sal nie saam met iemand anders ry sonder om te weet wat hy moet gaan doen nie.
Volgens die getuie het Gietzmann gesê hy en sy meisie, die slagoffer Caryn Lindesay, sal uit die woonstel kom waar sy gebly het en dan sal hulle dagga rook. Daarna moes Witbooi, wat agter 'n boom moes wegkruip, uitspring met 'n mes en haar verkrag. Daarna moes hy haar met die mes doodsteek.
Booth voer aan Witbooi was nie op 'n middag kort voor die dood saam met Gietzmann in 'n parkie naby die woonstel nie. Hy voer aan die verskeie hawelose mense wat Gietzmann na bewering genader het, het sy foto in 'n koerant gesien en toe saam besluit hy is die man wat hulle genader het om sy meisie te verkrag en/of te vermoor.
Hy betoog hulle het eers nadat hulle dit bespreek het na die polisie gegaan oor die voorval nadat hulle die foto in die koerant gesien het, omdat hulle gehoop het op 'n beloning.
Booth het betoog die hawelose mense drink gereeld en dat daar verskeie punte in hul verklarings is wat nie ooreenstem met wat hulle in die hof getuig het nie.
Die saak duur Maandag voort.
