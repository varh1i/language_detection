Baada ya vuta nikuvute ya miezi kadhaa, kiungo hodari Michael Essien raia wa Ghana, hatimaye amemwaga wino kwenye mkataba wa kuichezea Chelsea kwa miaka mitano ijayo.
Essien aliyehama kutoka klabu ya Olympique Lyon ya Ufaransa kwa dau la pauni milioni 24.4 [dola milioni 44] ikiwa ni rekodi kwa Stamford Bridge kugharamia mchezaji kwa kiasi kikubwa namna hiyo.
"Nilimtaka yeye kwasababu nilikuwa nataka mchezaji atakayekamilisha kikosi chetu ambacho tayari ni imara katika kila idara", alisema kocha Jose Mourinho wa Chelsea. 
Kugombea nafasi
Naye Michael akiongea katika mkutano na waandishi wa habari alikiri kwamba kutakuwa na ushindani mkali na wachezaji wengine kugombea nafasi za kucheza.
"Kutakuwa na ushindani mkubwa kupata nafasi ya kucheza timu ya kwanza, hata hivyo nipo tayari kuipigania nafasi hiyo, hicho ndicho kilichonileta hapa", alisema Essien akiongeza "Nilikuwa na kiu ya kuchezea ligi ya England na sasa nimefanikiwa nimefurahi sana".
Kwa sasa Essien ndiye mchezaji wa bei mbaya kuliko wote wanaotoka bara la Afrika.Mzaliwa wa Accra mji mkuu wa Ghana, alijitokeza kwa mara ya kwanza machoni mwa madalali wa vipaji mnamo mwaka 1999 wakati wa michuano ya kombe la dunia kwa vijana.
