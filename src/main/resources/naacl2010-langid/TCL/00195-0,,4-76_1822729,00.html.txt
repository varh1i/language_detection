
BLOEMFONTEIN. - Die Suid-Afrikaanse krieketspan is nog verroes.
Dít is die mening van Mickey Arthur, wat sy eerste amptelike erkende wedstryd in beheer van die nasionale span as afrigter met 'n sege kon begin.
Suid-Afrika (250/8) het Nieu-Seeland eergister hier met 2 paaltjies in die eerste eendaagse wedstryd tussen dié spanne geklop. 
Die tweede wedstryd in die reeks word Vrydag op Nuweland in Kaapstad beslis.
"Ons is nog baie verroes en daar is nog heelwat wat intussen gedoen moet word. Dit is ook waarom Graeme (Smith, kaptein) gevra het ons moet 'n dag vroeër (in Kaapstad) saamtrek," het Arthur gesê.
Die Proteas sou 'n ruskans van twee dae geneem het, maar sal nou reeds môre vir 'n oefening saamtrek.
Die afrigter het gesê die span se dissipline is nog nie wat dit moet wees nie.
Een van die aspekte wat volgens Arthur aandag nodig het, is die boulwerk aan die einde van 'n beurt. Hy wil ook met sy boulers oor afwisseling gesels.
Hy voel ook die kolwers moet sake meer kalm benader. Hy het gesê hulle was soms té dol en gejaagd.
Arthur verwag 'n meer bepalende benadering, maar het gesê die voorafgaande Pro20-wedstryd kon daartoe bygedra het.
Suid-Afrika het op 117/5 gewankel voordat Justin Kemp (73), Mark Boucher (33) en Shaun Pollock (37) sake vir die tuisspan herstel het. 
Arthur het gesê die spelers behoort algaande te verbeter. Hy is ook nie in dié stadium bekommerd nie oor die kolfpeil van Jacques Kallis, wat 'n nulletjie in die wedstryd gekry het.
"Hy is 'n speler van gehalte. Hy benodig ook net tyd tussen die paaltjies om weer op dreef te kom."
Smith het gesê dit is goed om die eerste wedstryd in die reeks te kon wen. 
Dit was Suid-Afrika se tiende oorwinning agtereenvolgens in eendaagse krieket.
"Dit help om die druk te verlig as jy die eerste wedstryd van die seisoen wen."
AB de Villiers sal hom intussen weer by die groep aansluit nadat hy die naweek in Benoni in die SuperSport-wedstryd vir die Titans teen die Eagles gespeel het.
Die derde kragmeting teen Stephen Fleming (kaptein) se Nieu-Seelanders word Sondag op St. Georgepark in Port Elizabeth beslis, waarna die spelers weer 'n ruskans sal geniet.
