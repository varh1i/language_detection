
PRETORIA. - Ongeveer 17 000 polisievuurwapens is tussen 1990 en 2003 as verlore of gesteel aangemeld - sowat 1 300 per jaar of 108 per maand.
Boonop is sowat 1 759 vuurwapens van die Suid-Afrikaanse Nasionale Weermag (SANW) ook tussen 1994 en 2003 verloor of gesteel.
Dít is enkele van die feite wat gister in 'n verslag van Wapenvrye Suid-Afrika (GFSA) oor die toename in vuurwapens in die land aan die lig gekom het.
Luidens die verslag is ongeveer 208 090 persoonlike vuurwapens - of gemiddeld 66 vuurwapens per dag - tussen 1994 en 2003 as gesteel by die polisie aangemeld. Net 66% van dié vuurwapens is deur die polisie opgespoor.
"Die res het in die onwettige vuurwapenpoel beland," het me. Margaret Keegan namens GFSA gesê tydens 'n bespreking van die verslag gister in Johannesburg.
"Ek kan nie sê hoeveel van die vuurwapens wat deur die polisie as gesteel of vermis aangemeld word, is in geweldsmisdade gebruik nie, maar ek weet dat die polisie se dienspistole Z88's is. Dié vuurwapens is wél een van die tipe wat gereeld gebruik word in geweldsmisdade," het Keegan gesê.
"Die redes hoekom mense vuurwapens wil besit, is ingewikkeld. Dit het baie te doen met Suid-Afrika se apartheidsgeskiedenis en 'n bose kringloop van geweld waar kinders tuis aan geweld blootgestel word, nooit berading ontvang nie en dan op húl beurt weer aan geweldsmisdade deelneem," het Keegan gesê.
Volgens haar weerspieël Suid-Afrika 'n "buitengewone hoë vuurwapen-dodetal".
"Ongeveer 302 vuurwapenverwante moorde word vir elke 100 000 private vuurwapens gepleeg in die land, teenoor net meer as 4 per 100 000 in die VSA."
Dít is enkele van die redes waarom GFSA die strenger wetgewing oor vuurwapenlisensies verwelkom.
Mnr. Martin Hood, woordvoerder van die SA Geweereienaarsvereniging, het teen die verslag uitgevaar. "Die verslag kan nie geweldsmisdaad met die private besit van wapens verbind nie. Die verslag dui juis aan dat die oorsaak van dié misdade sosiaal is," het Hood gesê.
Volgens hom is die oplossing nie om alle vuurwapens uit die samelewing te verwyder nie, maar om mense se houding teenoor geweld en vuurwapens te verander.
Sr. supt. Phuti Setate het gesê die polisie sal eers na die verslag moet kyk voordat hy kan reageer. 
