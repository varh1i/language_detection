В тижневому огляді економічних часописів "Кореспондент" проводить паралелі між бесідою Віктора Ющенка з українськими олігархами та голосуваннями у парламенті стосовно заборони приватизації Криворіжсталі.
"Експерт" пише про те, як треба давати субсидії сільському господарству, аби це не суперечило планам вступити до СОТ.
"Профіль" подає розмову з В’ячеславом Брюховецьким про вартість освіти.
"Компаньйон" пише про те, чому Philips відмовилася від перетворення світу на краще, а натомість хоче зробити його простішим.
І Economist пише про проблему корупції в Росії. 
"Кореспондент" у статті "Підніжка президенту" аналізує зв’язок між зустріччю президента із представниками великого українського бізнесу та ухваленням депутатами постанови про мораторій на приватизацію Криворіжсталі: 
"Голосування у Верховній Раді стало лакмусовим папірцем вірності Президентові його нинішніх союзників. 
Рішення парламенту ініціювала фракція Партії регіонів, з лідером якої – Віктором Януковичем – Віктор Ющенко підписав меморандум про співробітництво. 
За блокування продажу Криворіжсталі віддали голоси представники Народної партії (спікера Володимира Литвина), Соцпартії, Партії промисловців та підприємців (секретаря РНБО Анатолія Кінаха) – соратників Ющенко по Майдану, і Компартія Ініціатори мораторію не відкидають, що рішення Верховної Ради стали своєрідною помстою президенту. 
Володимир Зубанов з фракції партії регіонів підкреслює: за зупинку приватизації Криворіжсталі голосували депутати – представники великого бізнесу, які брали участь у недавній зустрічі із президентом."
"Експерт" присвячує розлогу статтю аналізу переваг і підводних каменів для українського сільського господарства із приєднанням України до СОТ. "Впродовж 2002-2005 року бюджетні дотації сільському господарству зросли з 1.4 до 5.2 мільярдів гривень. 
А в проекті державного бюджету на 2006 рік на сільське господарство закладається ще більше – 5.8 мільярдів гривень. Багато це чи мало? Політики вже відповіли на це питання – звичайно ж, мало," – пишуть у статті "Між жовтим та зеленим" Олег Нів'євський та Тетяна Яблоновська. 
Питання бюджетної підтримки жорстко регламентується СОТ, куди прагне вступити Україна. Але ця організація відрізняє два види підтримки АПК. Так звані "жовту" і "зелену" скриньки. 
Автори "Експерту" пишуть, що до першої скриньки належать саме державні дотації, скорочувати які вимагає від своїх членів СОТ. Інвестиції у "зелену" скриньку, водночас, всіляко вітаються. 
До них належать наукові дослідження, боротьба із шкідниками, контроль якості сільськогосподарської продукції та інвестиції в інфраструктуру сільської місцевості. "Куди ж ефективніше вкладати кошти: в цінову підтримку зернових чи у будівництво доріг? – запитують автори "Експерту", - Відповідь одна – якщо орієнтуватися на перспективу, то у будівництво доріг. Якщо будуть європейського рівня дороги, будуть мінімальними і витрати, і втрати при транспортуванні.
Крім того, іноземні інвестори захоче вкладати кошти у найвіддаленіших куточках України, а користь від цих доріг буде не тільки для виробників зерна."
Журнал "Профіль" серед своїх традиційних інтерв’ю подає і розмову із президентом Києво-Могилянської Академії, В’ячеславом Брюховецьким. 
На запитання, чому Могиляка запровадила плату за навчання, яка є однією із найвищих у країні, пан Брюховецький відповів: "Я взагалі прихильник платної освіти. Але контрактників у нас, у порівнянні із іншими вузами мало – 15%. 
Перші шість років ми дійсно не набирали на контракт, але потім, все ж таки, вирішили не відмовлятися від такої форми навчання, при чому свідомо поставили найвищу ціну у країні Якщо у 1992-1998 роках у нас не було, або, скажімо так, було мало заможних людей, при цьому вони, як правило, відправляли своїх дітей навчатися за кордон, то зараз інша ситуація: стало не тільки більше людей, спроможних заплатити, але й тих, хто прагне навчати дітей у гарному університеті в Україні 
Я вважаю, що так само, як людина збирає гроші на холодильник та телевізор, так само має відкладати на найнеобхідніше – освіту своєї дитини. Так, я знаю про контраргумент, що не всі можуть відкладати. Згоден. Так, талановиті діти є і у небагатих батьків. На платну освіту можна переходити тоді, коли буде система соціальних гарантій для талановитих дітей (стипендії, гранти). Допоки цих гарантій немає – переходити на тотально платну освіту я вважаю аморальним."
Журнал "Компаньйон" у статті "На всякого мудреця доволі простоти" пише, чому одна із провідних європейських компаній Philips вирішила змінити своє рекламне гасло з "Змінимо світ на краще" на "Сенс та простота". 
Практично всі європейські компанії з недавнього часу стали програвати агресивним азійським конкурентам, і це змусило деяких змінити тактику. "У багатьох випадках серйозним гальмом розвитку ринку є надзвичайна технологічна складність. 
Покупці перевантажені всілякими ультра функціональними приладами і очікуються від виробників товарів із "людським обличчям", товарів, зручних і простих у використанні. Показовими є такі цифри: 48% потенційних покупців цифрових фотоапаратів відкладають покупку, тому що вважають, що цей товар є надто складним у використанні," - пише у "Компаньйоні" Лілія Шульгина. 
Британський Economist у статті "Криваві гроші" пише про російську корупцію. Автор статті наводить дані однієї з російських неурядових організацій про те, що сума хабарів, які сплачують російські бізнесмени впродовж року вдвічі перевищує федеральний бюджет: "Можливо, це перебільшення. 
Але більшість бізнесменів підтверджують, що ситуація погіршується. Відмінність нинішньої ситуації полягає у тому, що, як твердить представник однієї із будівельних компаній, що чиновники беруть готівку, але не трактують заплутані закони у той спосіб, як обіцяли Проте російська корупція не тільки гальмує економіку чи ускладнює життя. Вона може забирати це життя. Після того, як два літаки вибухнули у повітрі одразу після злету з московського аеродрому, розслідування виявило способи, завдяки яким на борту літака може опинитися вибухівка – за гроші. 
Після терористичного нападу у Беслані журналісти довели, що існує навіть можливість отримати легальні документи, навіть якщо ти надаєш фотокартку Аслана Масхадова.," – пише Economist. 
В чому ж причина поширеності і витривалості корупції? Можливо у тому, що вона є основою взаємного шантажу і створення кола залежності чиновників різних рівнів: "Згадайте Міхаїла Касьянова, до минулого року прем’єр-міністра і голову президентської ради з питань по боротьбі із корупцією. Після того, як він заявив про свої президентські амбіції, він одразу ж наразився на шквал звинувачень – у корупції."
