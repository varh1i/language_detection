
KAAPSTAD. - Die hele ding was bisar. Sy het hom verlaat en hy het gedink dit is 'n geskikte straf om haar te laat verkrag en dan te vermoor.
Miskien was die "versiersuiker op die koek" die uitnodiging aan die hawelose mense dat hulle die oorledene kan verkrag om die proposisie meer aanloklik te maak.
Só het adv. Anthony Stephen, staatsaanklaer, op die tweede dag van sy finale betoog in die hamermoordsaak in die Kaapse hooggeregshof gesê. Die staat voer aan mnr. Alan Gietzmann het op vyf verskillende geleenthede vyf verskillende hawelose mans enkele dae voor die moord op Gietzmann se voormalige vriendin, Caryn Lindesay (17), genader om haar te verkrag en/of te vermoor. Hulle het almal geweier.
Gietzmann staan ook tereg op die moord van Caryn, roof met verswarende omstandighede en poging tot omkopery.
Stephen het gesê dit is 'n "besondere toevalligheid" dat die beskuldigde enkele dae voor die slagoffer se dood na 'n huurmoordenaar gesoek het. Daar is ook 'n sterk ooreenkoms tussen wat die haweloses gevra is om te doen en wat uiteindelik gebeur het.
Regter Dennis van Reenen het Stephen gevra om te argumenteer oor hoekom haweloses genader sou word.
Stephen het betoog baie mense dink mense wat op straat bly is misdadig van aard, asook dat hulle geld só nodig het dat hulle so iets sou doen.
Op 'n vraag van Van Reenen oor hoekom Gietzmann hom nie vermom het toe hy die haweloses genader het nie, het Stephen gesê haweloses is onwaarskynlike mense om die polisie te nader met inligting oor misdaad. 
"En as hulle by die polisie uitkom, wie gaan hulle glo bo die woord van 'n jong wit man? Hy het hulle egter onderskat. 
"Hulle was meer eerlik as wat hy gedink het. Hulle het sy foto in die koerant gesien en daaroor gepraat," het Stephen gesê.
Die saak duur voort.
