
- Vi har mye å lære av britene på dette feltet, men en del av de tiltak man her vil sette i verk, ser vi på som svært dramatiske. Regjeringen vil fortsette å legge vekt på rettslig kontroll i vår terrorbekjempelse, sier Storberget til Aftenposten.
Han er i London i forbindelse med kongefamiliens besøk, og har vært på besøk både hos innenriksminister Charles Clarke, i etterretningsorganisasjonen MI5 og hos New Scotland Yard.
I Storbritannia pågår det en heftig debatt rundt Blair-regjeringens forslag til ny antiterror-lovgivning, som blant annet åpner for fengsling i 90 dager uten rettslig prøving og forbud mot forherligelse av terror. Både opposisjonen og representanter for borgerrrettighetsgrupper mener at rettssikkerhet og ytringsfrihet vil bli skadelidende ved denne type tiltak.
Skeptisk. Storberget deler noe av denne skepsisen, og har ingen umiddelbare planer om en skjerping av norske antiterrortiltak.
- Jeg tror vi skal holde fast ved vår nye lovgivning som går langt i å beskytte ytringsfriheten.
- Men kan du utelukke at også Norge vil ty til hardere lut for å sikre seg mot terrorisme?
- I forhold til terror er det vanskelig å utelukke noe tiltak, men slik situasjonen er i Norge, har PST allerede fått utvidet bruk til for eksempel romavlytting. Først får vi ta i bruk dette, og sørge for at vi får nytte av det, før vi eventuelt vurderer nye tiltak.
Storberget sier, med henvisning til den britiske debatten, at han mener det ikke nødvendigvis er en motsetning mellom effektiv metodebruk og rettslig kontroll.
- Jeg er glad for Stortingets vedtak om at domstolene skal ha tett og tidlig kontroll både når det gjelder romavlytting, telefonavlytting og infiltrasjon. Sett i lys av det, vil det også være lettere å gi politiet flere virkemidler i fremtiden, sier justisministeren.
Han understreker at han uansett vil se nærmere på de tiltak britene innfører, og betydningen for Norge av at disse blir tatt i bruk. Storberget legger også vekt på at det allerede nære politi- og etterretningssamarbeidet mellom de to land videreføres og styrkes.
 
 Tips en venn Skriv ut  Bli abonnent 
  
 Søk i våre artikler
