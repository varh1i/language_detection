לפני כמה שנים היו כולם בטוחים: ברגע שטכנולוגיית האינטרנט האלחוטי תיכנס לשדות התעופה ולמטוסים, אנשי העסקים לא יישנו, לא יאכלו ורק ינצלו את שעות ההמתנה והטיסה כדי לעבוד על המחשב הנייד. אבל מסתבר שזה לא ממש ככה. מסקר חדש שערכה חברת המחקר העולמית לנושאי טכנולוגיה, גרטנר, עולה כי למרות הזמינות ההולכת וגוברת של נקודות חמות (Hot Spots) בטכנולוגיית Wi-Fi במעברים בין מדינות, בשדות תעופה ובתוך הטרמינלים, רק 25% מהאמריקאים ו-17% מהבריטים הנוסעים לצורך עסקים משתמשים בטכנולוגיה זו.
הסקר נערך בקרב יותר מ-2,000 נוסעים לצורכי עסקים בארה"ב ובריטניה. נקודות Wi-Fi ציבוריות זמינות זה כמה שנים, ויצרני המחשבים הניידים מציעים אנטנות Wi-Fi המותקנות בתוך המחשבים. 
ואולם, גרטנר מצאה כי המשתמשים נמנעים משימוש בטכנולוגיה מסיבות חינוכיות, תרבותיות ופיננסיות ולא עקב מכשולים טכנולוגיים. למרות זאת, אומרים בגרטנר, טכנולוגיית Wi-Fi עשויה להיות בידול מועיל בין חברות התעופה בתחרות שהן מנהלות על הנוסעים, אם הן יוכלו להתגבר על המכשולים הטכנולוגיים. זאת, מאחר שפתרונות למכשולים הטכנולוגיים יהיו זולים יותר להטמעה מאשר שיפורים אחרים בטיסה.
בתי מלון עדיין מובילים בנקודות חמות בטכנולוגיית Wi-Fi, עם יותר מ-60 אלף מלונות ברחבי העולם. בשנים האחרונות גישה אלחוטית מתאפשרת לנוסעים עסקיים גם במטוסים, ברכבות ובאוניות. 
ואולם, הסקר מעלה כי הנוסעים - גם אם הם אנשי עסקים עסוקים - מחשיבים יותר את נוחות הטיסה כגון מרחב אישי, תא מטען גדול ובידור טוב, על פני גישה לאינטרנט ולדואר אלקטרוני במהלך הטיסה. בנוסף, 78% מהנוסעים בארה"ב ו-75% מהנוסעים בבריטניה מקדמים בברכה את האפשרות להיות מנותקים מתקשורת במהלך הטיסה. אפילו על הקרקע, 30% מהנוסעים בארה"ב ו-32% מהנוסעים בבריטניה אמרו כי אין להם כל צורך להשתמש בנקודות Wi-Fi.
"בעת שה-Wi-Fi עשה דרך ארוכה, הסקר שלנו מראה שהרבה נוסעים עסקיים אינם בטוחים לגבי נחיצות השימוש ב-Wi-Fi, בהתחשב בציוד הנדרש, דרך ההתקשרות והעלות", אומרת דליה מקמילן, סגנית נשיא למחקר בגרטנר. "אם ספקי ה-Wi-Fi באמת רוצים למשוך לקוחות חדשים, הם חייבים לשכנע גם את משתמשי הקצה וגם את הארגונים ביתרונות ה-Wi-Fi". 
חלק קטן בלבד מהמשיבים לסקר שמשתמשים בטכנולוגיה זו - 25% מהנוסעים בארה"ב ו-17% מהנוסעים בבריטניה - מסרו כי הם שבעי רצון ממהירות החיבור, מקלות השימוש ומהערך הכולל. ואולם, אותם משיבים היו פחות מרוצים מעלות השירות ומהזמינות המוגבלת של הנקודות החמות במקומות שימושיים. 
"ארגונים רבים אינם מפצים את עובדיהם על החיוב הכרוך בשימוש ב-Wi-Fi, מאחר שלרוב חיובים אלה לא כלולים בחוזי הטלקום שלהם. אם חברות התעופה יתחייבו להוריד מחירים, אז אספקת קישוריות Wi-Fi עשויה להפוך לאמצעי משיכה מרכזי לנוסעים עסקיים", הוסיפה מקמילן. 
לדברי נפתלי הירש, מנכ"ל ספקית האינטרנט האלחוטי סמארטנט: "קצב השימוש באינטרנט אלחוטי בקרב נוסעים עסקיים עדיין הולך וגדל. הבעיה הגדולה היא שיש נטייה לחברות לעשות את ההתקשרות למשתמש די קשה. המשתמש מתבקש להכניס הרבה פרטים כאילו הוא עושה חוזה לשנה ולא קונה משהו לשימוש חד-פעמי. אינטרנט צריך להיות כמו בקבוק קולה - קונים ושוכחים, לא צריך להתעסק בזה יותר מדי. בישראל הנוסעים מרבים להשתמש באינטרנט האלחוטי בנתב"ג כי הוא ניתן בינתיים בחינם. אבל זה עדיין שירות שאנשי עסקים בהחלט זקוקים לו".
