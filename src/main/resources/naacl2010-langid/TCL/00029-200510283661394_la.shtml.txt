
Arvostelut Olli Kangassalo
olli.kangassalo@welho.com
Uskollinen puutarhuri *
(Constant Gardener)
USA/Brintannia 2005
Ohjaus: Fernando Meirelles 
Mestarillisen slummikuvauksen City of Godin Katia Lundin kanssa yhdessä ohjannut brasilialainen Fernando Meirelles on ohjannut nyt yksin Hollywood-rahoitteisen elokuvan.
Visuaalinen tyyli on pysynyt entisenlaisena. Runsas käsivarakameran käyttö ja kontrasti- ja saturaatiosäädöillä leikittelevä väri sekä digieditoinnin mahdollisuuksilla kikkaileva kuvakerronta tuovat mieleen jopa Tony Scottin MTV-tyylin (Koston liekki, Domino), mikä ei ole ollenkaan mairittelevaa.
Meirellesin käsissä tyylittely kuitenkin vahvistaa elokuvan auringon polttamaa ja uhkaavaa tunnelmaa.
Arvostetun kylmän sodan vakoilutrillerien kirjoittajan John Le Carren romaaniin pohjautuva elokuva sijoittuu politiikan, kehitysavuksi naamioidun riiston ja lääketeollisuuden bisneksen kyynisen maailmaan. Moraalisesti ja älyllisesti Le Carren tarina tarjoaa monimutkaisempaa maailman- ja ihmiskuvaa kuin mihin tuoreimmat Hollywood-trillerit ovat yleisöä viime aikoina totuttaneet.
Sankarillinen action ei sovi yhteen realismin kanssa. Uskollisessa puutarhurissa Ralph Fiennes ei ole mikään 007, vaan kukkiaan huolella hoitava suurlähetystön pikkuvirkamies ja hitaasti vauhtiin pääsevä sankari, joka selvittää vaimonsa murhaa. Fiennes surullisen hahmon ritarina (Englantilainen potilas, Spider) on kieltämättä klisee, mutta tämä näyttelijä on yhä vahva ja karismaattinen tulkki depressiivisille hahmoille. 
