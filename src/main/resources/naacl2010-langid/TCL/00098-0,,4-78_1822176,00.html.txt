
DIE minister van gesondheid, dr. Manto Tshabalala-Msimang, se stelling dat swak dienslewering in staatshospitale nie net weens 'n gebrek aan hulpbronne plaasvind nie, sal nie vir almal nuwe nuus wees nie.
Tshabalala-Msimang het by 'n ministeriële werksessie aan 'n groep hoofde van staatshospitale gesê korrupsie, gebrekkige dissipline en swak bestuur is ook daarvoor verantwoordelik.
Voorts meen sy is bestuurders by sommige hospitale nie positiewe rolmodelle nie. Hulle het ook nie die nodige leierseienskappe om transformasie te verseker nie.
Natuurlik sal daar geldige redes wees vir baie van hierdie tekortkominge en probleme. Soos moeilike verhoudings met vakbonde, die gebrek aan ervaring en metodes om dissiplinêre probleme op te los en 'n tekort aan mannekrag en geld. 
Volgens die minister slurp die private gesondheidsektor, wat net 7 miljoen mense bedien, byvoorbeeld sowat R43 miljard van die hulpbronne op. Die openbare sektor het net sowat 39% van hulpbronne om die oorblywende 38 miljoen Suid-Afrikaners te help.
Dit is probleme wat oor en oor gehoor word. Die groot vraag is hoe om dit in die praktyk aan te spreek en op te los.
Daar is sekere gesonde beginsels waarna enige besigheid moet streef - en dit geld ook vir gesondheidsdienste. Goeie diens en waarde vir geld deur professionele mense wat ingestel is op goeie en betroubare bestuurspraktyke is onontbeerlik.
Dit is duidelik dat geld 'n probleem is en iewers gevind sal moet word. 
'n Goeie eerste stap sal egter wees om op grondvlak die nodige etiese en professionele ingesteldheid te kweek en ontslae te raak van enigeen wat dit minag.
