İngiltərə yığması Almaniyada keçiriləcək Dünya Kubokuna vəsiqə qazansa da, ölkənin futbol yazarları baş məşqçi Sven-Qoran Eriksonun taktiki səriştəsinə şübhə etməyə davam edirlər. 
Erikson işin asan hissəsini görüb - indi o, komandanın finallarda uğurunu təmin etmək üçün görəcəyi işlər barədə suallara cavab verməlidir. 
Vəsiqə qazanmasına görə İngiltərə yığması elə bir tərifə layiq deyil. Çünki onun çıxış etdiyi seçmə qrup ən asan qruplardan biri hesab edilirdi. 
Lakin dünya çempionu olmaq kimi bir ambisiyaya malik ölkə üçün İngiltərə oduqca sönük və inamsız oyun nümayiş etdirir. 
Komandanın hazırkı tərkibi 1990-cı ildən bəri ən istedadlı komanda hesab edilir. İngiltərə Almaniyaya nikbin əhval-ruhiyyədə gedir, amma dörd il əvvəl Yaponiyaya, iki il əvvəl Portuqaliyaya yollananda da, eyni arxayınlıq vardı. 
Ümidverici oyunçular qrupu üçün həmin turnirlərin dörddəbir finalına çıxmaqla kifayətlənmək başucalığı gətirmir. 
Avstriya və ələxüsus Şimali İrlandiya ilə oyunlar göstərdi ki, Eriksona ixtiyarında olan zəngin istedadı Dünya Kubokunu udmağa qadir bir kollektivə çevirmək üçün hələ çox işləmək lazımdır. 
Bu mənada Erikson ilk öncə yarımmüdafiəni qaydaya salmalıdır. Üç beynəlxalq səviyyəli oyunçuya - Ləmpard, Bekham və Cerarda - malik olmasına baxmayaraq, İngiltərə məhz bu sahədə kifayət qədər güclü oynamır. 
Problem budur ki, Cerard və Ləmpard funksiya baxımından bir-birinə bənzər oyunçulardır. Öz klublarında onlar eyni vəzifəni yerinə yetirirlər. 
İngiltərəyə müdafiəçi tipli yarımmüdafiəçi, Çelsidəki Klod Makelele kimi bir oyunçu lazımdır. Bu səbəbdən, Erikson Nyukastlda oynayan Skot Parkerə üstünlük verə bilər. 
Uzun illərdir ki, sol cinah İngiltərənin Axilles dabanı olaraq qalır. Amma Midlsboroda gənc Stüart Dauninqin peyda olması, bu problemin həll ediləcəyi barədə nikbin danışmağa əsas verir. 
Hazırda komandanın ən möhkəm xətti mərkəz müdafiəsidir. Burada Terri, Kempbel, Rio Fördinand, Kinq, Kərəger kimi oyunçular iki yer uğrunda yarışırlar. 
Hücumda isə Ouen-Runi cütlüyü nəhəng potensiala malikdir. Lakin onlardan biri zədələnsə, Erikson çətin vəziyyətdə qalacaq, çünki alternativ Jermeyn Defodur ki, onu da isveçli baş məşqçi o qədər də bəyənmir. 
Özündən tez çıxmasına baxmayaraq, Erikson Runiyə çox arxalanır. 19 yaşlı bu gənc hazırda İngiltərənin Dünya Kuboku ambisiyalarının mərkəzindədir. 
O, yaradıcıdır, gözlənilməz və heyrətamiz fintləri ilə müdafiəni çaş-baş sala bilir. Lakin tez-tez hakimlərdən sarı və qırmızı vərəqələr qazanır. 
Oyunçulardan başqa çoxları Eriksonun özünün liderlik bacarığını sual altına alır.O, ingilislərin öyrəşdiyi kimi, oyun zamanı heç bir emosiya ifadə etmir. Əl-qolunu yelləyib, yetirmələrinə təlimatlar vermir. 
Bəziləri hətta onu biganəlikdə ittiham edirlər. İngiltərəni qələbəyə ilhamlandırmaqda aciz olduğunu deyirlər. 
Misal kimi, 2002-ci ildə 10 nəfərlik Braziliyanın öhdəsindən gəlməməsini, hərəkətsiz oturaraq, sanki oyunun sona çatmasını gözlədiyini deyirlər. 2004-cü ildə Avropa Çempionatında isə Runi zədə aldıqdan sonra, komandanın B planının yoxluğu göz qabağında idi. 
---*-*-*---
Kollinz Azərbaycana qarşı oynayacaq
Ceymz Kollinz deyir ki, Azərbaycan yığmasına qarşı oktyabrın 12-də keçiriləcək oyunda iştirak edə biləcəyinə 80 faiz əmindir. 
Vest Həmdə çıxış edən mərkəz müdafiəçisi şənbə günü Şimali İrlandiya üzərində qələbə zamanı zədələnmişdi. 
Bazar ertəsi o, məşq zamanı heç bir ağrı hiss etməyib. 
Güman edilir ki, o, müdafiədə Dənni Qəbidonla yanaşı oynayacaq. 
Amma şənbə günü Mark Delani və Devid Patric sarı vərəqə alıblar və meydançaya çıxmayacaqlar. 
Kreyq Bellami və Ceyson Kumas matçda çıxış etməyəcəklər. 
Bləkbörndə çıxış edən tanınmış forvard Bellami şənbə günü Uest Bromla oyunun 14-cü dəqiqəsində zədə alaraq, meydançanı tərk etmişdi. 
Hartson Azərbaycana penalti vurmayacaq
Uelsin təcrübəli hücumçusu Con Hartson deyib ki, bir daha yığma komandanın tərkibində oynayarkən penalti vurmayacaq. 
Seltikdə çıxış edən forvard Şimali İrlandiya ilə matçda on bir metrədən qol vura bilməmişdi. 
"Serbiyaya qarşı oyunda penaltidən qol vurmuşdum. Ona görə ötən matçda özümə arxayın idim. Amma indi qoy kim istəyir, vursun. Mənlik deyil."
Uelsin tərkibi (ingilis əlifbasında) 
Price (Ipswich), Jones (Wolves), Brown (Gillingham), Duffy (Coventry), Gabbidon (West Ham)*, J Collins (West Ham), D Collins (Sunderland), Ricketts (Swansea), Edwards (Wolves), Davies (Everton), Roberts (Tranmere), Fletcher (West Ham), Robinson (Sunderland), Vaughan (Crewe), Crofts (Gillingham), Williams (West Ham), Earnshaw (West Brom), Hartson (Celtic), Giggs (Man Utd), Cotterill (Bristol City). 
