Президент України Віктор Ющенко перебуває з робочою поїздкою в Харкові. 
Разом з ним туди прибули міністр оборони, міністр промислової політики, міністр охорони здоров'я, секретар Ради національної безпеки та оборони та інші урядовці. 
Хоча у Хакові президент візьме участь у роботі ІІ з'їзду лікарів загальної (сімейної) практики, судячи з супроводу глави держави, мова піде не лише про медичні приписи українським родинам, а, можливо, і оборонній галузі України. 
За і проти
Близько 3 тисяч представників політичних партій та громадських організацій зібралися біля приміщення Оперного театру для зустрічі президента. 
Демонстранти біля театру розділені на дві частини з про- та антипрезидентськими гаслами під охороною міліції, що стає нормою плюралістичного політичного життя в Україні від Львова до Харкова. 
Окрім справ медичних, президента хвилює і стан української оборонки, про що свідчить візит з низкою міністрів на Державному підприємстві "Завод ім. Малишева". 
Нещодавно конференція представників галузі та урядовців у Києві констатувала, що за умов відсутності державної стратегії і держзамовлення на нові озброєння для українського війська оборонна індустрія приречена на виживання, якщо не на животіння. 
До того ж з огляду на курс України у НАТО, було сказано на конференції, державі слід потурбуватися наслідками можливих кроків Росії щодо скорочення кооперації з українськими підприємствами. 
