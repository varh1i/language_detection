
เมื่อเวลา 19.50 น. วานนี้ ( 25 ต.ค. ) พ.ต.ท.ถาวร นันติเสน สารวัตรเวร สภ.ต.แม่ปิง อ.เมืองเชียงใหม่ รับแจ้งเหตุมีคนถูกยิงที่บ้านเลขที่ 98 หมู่ 4 ต.สันผีเสื้อ จึงรายงานให้ พ.ต.อ.ยุทธชัย พัวประเสริฐ ผกก.สภ.ต.แม่ปิงทราบ ไปสอบสวนที่เกิดเหตุพร้อม พ.ต.อ.ชำนาญ รวดเร็ว รอง ผบก.ภ.จ.เชียงใหม่ พ.ต.ท.ธวัชชัย อยู่มาก สว.สส.ภ.จ. เชียงใหม่ พ.ต.ท.สันติ กองสมัคร สว.สส.สภ.ต.แม่ปิง 
พบบ้านที่เกิดเหตุเป็นบ้านไม้ใต้ถุนสูง มีชาวบ้านยืนมุงดูจำนวนมาก จุดเกิดเหตุเป็นห้องโถงหน้าบ้าน มีกองเลือดกองใหญ่ ส่วนคนเจ็บถูกนำส่ง โรงพยาบาลลานนา และเสียชีวิตในเวลาต่อมา ทราบชื่อว่านางอัมพิกา ตันนรา อายุ 26 ปี ทำงานเป็นพนักงานหมู่บ้านจัดสรรแห่งหนึ่งและเป็นเจ้าของบ้านที่เกิดเหตุ ทางเจ้าหน้าที่ตำรวจตามไปตรวจสอบที่โรงพยาบาลพบว่า ผู้ตายถูกยิงด้วยกระสุนไม่ทราบขนาดเข้าที่ใต้รักแร้ขวา กระสุนฝังใน 
พ.ต.อ.ชำนาญ รวดเร็ว รอง ผบก.ภ.จ.เชียงใหม่ ได้สอบปากคำนางผ่องศรี ตันนรา อายุ 48 ปี แม่ของนางอัมพิกา ผู้ตาย ถึงเหตุการณ์ที่เกิดขึ้น โดยนางผ่องศรีได้เล่าเหตุการณ์ทั้งน้ำตาว่า ก่อนเกิดเหตุขณะตนนั่งดูทีวีอยู่ในบ้าน ส่วนผู้ตายกำลังยืนรีดผ้าอยู่ที่หน้าห้องโถง ซึ่งติดถนนหน้าบ้านแล้วมีเสียงปืนดังขึ้น 1 นัด พร้อมกับเสียงร้องด้วยความเจ็บปวดของลูกสาว จึงวิ่งออกมาดูเห็นผู้ตายเดินซวนเซเข้ามาหาที่สีข้างขวาชุ่มไปด้วยเลือด 
ขณะเดียวกัน เห็นผู้ชายวิ่งลงจากบ้านถือปืนวิ่งไปซ้อนรถ จักรยานยนต์ที่มีชายอีกคนติดเครื่องรออยู่ที่ถนนหน้าบ้านหลบหนีไป ตนจึงตะโกนร้องให้คนช่วยนำลูกสาวส่งโรงพยาบาล หวังให้แพทย์ช่วยยื้อชีวิตแต่ไม่ทัน ส่วนสาเหตุไม่ทราบว่าเกิดจากเรื่องอะไร สำหรับผู้ตายเคยแต่งงานมีสามีมาก่อนและมีลูกสาว 1 คน ภายหลังได้เลิกกับสามี แต่นางอัมพิกาเป็นคนหน้าตาดีและขยันทำมาหากิน มีผู้ชายแอบหมายปองหลายคน และก่อนหน้า 2 วัน ลูกสาวได้สมัครเข้าทำงานที่หมู่บ้านจัดสรรแห่งหนึ่งซึ่งไม่ทราบชื่อหมู่บ้าน และมีเสี่ยคนหนึ่งมาติดพันพร้อมซื้อรถเก๋งป้ายแดงให้ โดยผู้ตายบอกเพียงว่ามีคนซื้อให้ เพื่อขับไปทำงาน กระทั่งมาถูกยิงคาบ้าน 
พ.ต.อ.ชำนาญ รวดเร็ว รอง ผบก.ภ.จ.เชียงใหม่ เปิดเผยว่า ในขณะนี้ยังอยู่ในระหว่างสืบสวนสอบสวนพยานที่เกี่ยวข้อง รวมทั้งผู้ชายที่เข้ามาเกี่ยวพัน ส่วนสาเหตุน่าจะเป็นเรื่องชู้สาว เพราะผู้ตายเป็นคนหน้าตาดี แถมมีผู้ชายมาติดพันหลายคน ในจำนวนนี้อาจจะมีภรรยาของคนที่มาติดพันไม่พอใจส่งคนมายิงทิ้ง ซึ่งคดีนี้คงไม่ลึกลับซับซ้อน เชื่อว่าคนร้ายหนีไม่พ้นเงื้อมมือกฎหมายอย่างแน่นอน
ข่าวหน้าใน ข่าวการเมือง ข่าวเศรษฐกิจ ข่าวการศึกษา ข่าวกทม. ข่าวต่างประเทศ ข่าวสังคม-สตรี ข่าววิทยาการ ข่าวเกษตร ข่าวกีฬา ข่าวบันเทิง คอลัมน์ 
