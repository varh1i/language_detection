
VRYBURGER lees in Wallpaper* (September 2005) oor ses stede waarheen toeriste telkens terugkeer. Kaapstad is heel tereg ingesluit, saam met Barcelona, Las Vegas, Rio, Singapoer en St. Petersburg.
Die artikels is almal baie mooi, het baie foto's en fokus natuurlik op wat die stad te bied het vir ryk, oorsese toeriste. Elkeen is geskryf deur 'n argitek of ontwerper wat daar woon.
Kaapstad se skrywer is Bronwyn Davies, 'n "fashion stylist" wat in Tamboerskloof woon.
Een van die laaste geboue wat gewys word, is die Taalmonument.
Die onderskrif lees: "Afrikaans Language Monument, Paarl. Architect Jan van Wijk's remarkable 1975 tribute to one of the world's ugliest languages makes, if nothing else, a great picnic spot on the way to the winelands of Franschoek (sic) and Stellenbosch."
Vryburger weet nie of dié "fashion stylist" dink Afrikaans is uit die mode nie, maar glo dat die sprekers van "the world's ugliest language" minstens weet hoe om Franschhoek reg te spel.
Die OD se huis brand 
DIT wil voorkom of die OD hardloop wanneer hulle 'n rokie sien trek. Nou die dag is daar weer 'n persverklaring uitgereik wat lui OD-leiers het hulle na die Egoli-nedersetting by Philippi "gehaas" om slagoffers van 'n brand te help. Die party se sekretaris-generaal, Avril Harding (beter bekend as tannie Pattie se regterhand), het "al sy afsprake gekanselleer om noodverligting aan die families wat getref is" te bied. 
As die OD net halfpad so doeltreffend was met die doodslaan van vure in eie geledere, sal die party oor 'n paar maande moontlik nog lede oorhê om sy noodlenigingswerk voort te sit.
Jy sal maai wat jy saai
VRYBURGER sien die ACDP is erg dikbek oor die toeken van setels in die Nasionale Raad van Provinsies (NRP) ná die oorlopery. In die Wes-Kaap, daardie slangnes van die Suid-Afrikaanse politiek, het sowel die ACDP as die nuutgestigte UIF (moenie dié party met die Werkloosheidsversekeringsfonds verwar nie, al dien dit seker as sodanig vir sy lede!) nou twee lede in die wetgewer. 
Die regulasie oor aanwysing van NRP-lede is dat die wetgewer dit "volgens demokratiese beginsels" moet doen (wat dit ook al beteken). Toe span die ANC, DA en OD saam en besluit die UIF moet die setel kry, al het die party nog nooit aan 'n verkiesing deelgeneem nie. 
Nou is die ACDP kwaad. Hoe kan veral die DA en OD so wees? Maar miskien moet die ontevrede party onthou dat hy een van sy twee Wes-Kaapse LPW's juis deur oorlopery bekom het: Pauline Cupido, wat juis by die DA gegaps is. 
Laat Vryburger die ACDP dan maar herinner: Jou sondes sal jou besoek word, tot in die derde en vierde verkiesing! 
