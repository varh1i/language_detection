
Vaata tulemusi
Üle kahekümne aasta kandis sädeleva häälega Margarita Voites rahvusooperis Estonia solisti vastutusrikast koormat, jõudis esineda paljudel maailma lavadel ja anda oma imelise häälega hinge paljudele Eesti muusikafilmidele. Kuigi kord tulnud poeg koju, vaadanud imestunult oma rahvakunstnikust emale otsa ja öelnud: «Mustamäel sind vist küll kõik ei tunne.» 
Voitese sillerdav hääl on tänaseni värske ja helisev, kuid roll, milles ta end täna kõige mõnusamalt tunneb, erineb lavarollidest nagu öö päevast – ta on seitsmekordne vanaema, küpsetab maailma parimaid pannkooke, koob ja heegeldab. Ning just seesama vanaema tegi eelmisel aastal julgustüki, millega vähesed tema vanuses hakkama saaksid – naasis ülimenukalt lavale. 
Mida ooperiprimadonna sünnipäeval joob? Magusat šampanjat, mõistagi – ka see on asi, mis pole aastakümnete jooksul muutunud. 
Olgem ausad – 68-aastaselt pärast üsnagi pikki vaikimise aastaid koos noorte siredate poistega lavale tulla on kõva julgustükk. Eelmisel aastal saite sellega aga suurepäraselt hakkama. 
Kui aus olla, ega ma ole ju laulmises vahet pidanudki. Isegi siis, kui ma 1990. aastal Estoniast lahkusin, ei tähendanud see täiesti laulmisega lõpparve tegemist. 
Ansambliga Noorkuu viis mind kokku Toomas Zupping ja ma võtsin pakkumise rõõmuga vastu. Ma pole vabatahtlikult ühestki esinemisest loobunud.
Olete ikka – te laulvat ainult neid aariaid, mis teile meeldivad. 
Saatuse tahtel olen enamasti saanud laulda rolle, mis mulle meeldivad. Kõik kontserdikavad koostan alati ise. See nõrkus on mul küll, et neid tänapäevaseid asju ma eriti laulda ei taha. 
Teie enda kange iseloom on teatriringkondades samuti legendaarne. 
Ma olen Skorpion, nii et iva võib siin muidugi olla, kuid ma arvan, et rohkem räägitakse, kui asi tegelikult väärt on. Toonase teatrijuhtkonna peamine mure selles seisneski, et ega Voites äkki neil üle pea ei kasva ja ennast täis ei läheks! Kogu aeg on mulle rõhutatud, et ma pole ainuke. Nüüd olen paraku ainuke 70-aastane, kes on suuteline tasemel laulma! 
Oma abikaasaga on teil ka üsna ebatavalised suhted, kas pole?
No jaa kõike on olnud. Kohtusime abikaasa Juhaniga 1954. aastal Tartus, viis aastat hiljem abiellusime, koos oleme olnud rohkem kui pool sajandit. Olen inimene, kes vajab kaaslast, ja elus ongi mul just toredate inimestega vedanud. 
Aga kui teile antaks võimalus kõike algusest peale uuesti alustada, kas teeksite kõik täpselt samamoodi? 
Teeksin mõndagi teisiti, sest mul on tunne, et ma ei suutnud või osanud kõiki oma võimalusi ära kasutada. Isegi laulmisse suhtusin algul kui lemmikhobisse. Kuigi mul oli veel üks suur hobi – käsitöö. 
No kui suur?
Ikka väga suur – olen elus väga palju käsitööd teinud, isegi ülikoolis heegeldasin loengute vaheajal. Mul läksid lausa silmad põlema, kui ma neid käsitöölõngu ja vahendeid nägin. Esimest korda Soome sattudes olin täiesti keeletu. Peened pitsid olid minu suurim nõrkus, lisaks hiigeltööd – kardinad ja voodikatted. 
Aga siiski ei saanud teist mitte kutselist kudujat, vaid kutseline laulja. Ja seda tänu teie võrratule häälele. 
Oma hääle olen pärinud oma isa emalt. Ka mu isal oli ilus lauluhääl ja ta laulis mullegi hällilaule. Selliseks koloratuuriks, nagu mina olen, tuleb sündida, sest väga raske on häälele õpetades anda seda kergust, mis koloratuuril on, ning see tase ei jää tavaliselt pidama. 
Samas polevat te just eriti usin harjutaja.
Võrreldes paljude teistega ei tööta ma oma häälega üldse, kuid kavasid harjutan minagi. Kergelt pole siiski midagi tulnud – mul olid aastaid nii tugevad peavalud, et hea oli, kui oli selline hea tugev partner nagu Hendrik Krumm. Sain temast vähemalt kinni haarata, et mitte valust pikali kukkuda.
Teid on alati kiidetud ka suurepärase näitlejameisterlikkuse eest. See olevat lauljale sama suur kingitus kui hea hääl. 
Tuleb teada, millest laulad, ja minu põhimõte on see, et tuleb alati muusikasse sisse elada. Kui õige emotsiooni kätte saad, tulevad kõrged noodid ja ehedus iseenesest. 
Teil on kaks poega ja neil omakorda kokku seitse last – aukartustäratav arv, isegi nii energilise vanaema jaoks nagu teie. Kas neile ka olete laulnud?
Olen püüdnud seda teha, kuid nii lastega kui ka lastelastega on mul oma töö tõttu olnud kogu aeg see häda, et sel ajal kui nemad tudile läksid, pidin mina lavale ruttama. 
Elus on vanaemad palju enam hinnatud kui primadonnad. Kas naudite seda rolli?
Mina olengi olnud see, kes on kogu aeg oma miniaid julgustanud lapsi muretsema. Ise lükkasin ju laste saamise karjääri tõttu edasi. Kui mu ühel minial kord väga raske oli, ütles ta mulle naljaga pooleks, sina see olid, kes ütles: tehke, tehke!
See on tõesti suur rikkus ja üks fantastiline roll, kui nii võib öelda. Vanaema on palju lihtsam olla kui ema. 
Kas teie imetlusväärse vormisoleku taga on range enesedistsipliin või vastupidi – mõnus minnalaskmine? 
Viimasel ajal pole mul olnud mingit kindlat päevaplaani ja veel kolm aasta tagasi elasin nii, nagu elaksin igavesti. Kuid pärast ränka õnnetust oma koeraga sain aru, et elu ei kesta igavesti ja kõike võib juhtuda. 
>
 
