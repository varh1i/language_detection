
Sedert dit vir ds. Laurie Gaum van Kaapstad voorgeskryf is, duik die woord "selibaatheid" links en regs op. JOHANNES DE VILLIERS het daaroor gewonder.
MENSE het lank gedink kuisheidsgordels ('n tipe ysteronderklere) is tydens die Europese Kruistogte uitgevind toe ridders hul vroue se heupgedeeltes in ystergordels vasgebind het om te keer dat hulle owerspel pleeg terwyl hul man elders gaan oorlog voer.
Maar, skryf Elizabeth Abbott in The History of Celibacy, dit is waarskynlik eers in die 16de en 17de eeu volop gebruik.
Jaloerse mans het hul vroue se lende met 4 tot 10 ysterbande vasgebind, waarvan die man die sleutel gehou het. Die binnekant is met fluweel of satyn uitgewerk om dit minder ongerieflik te maak. Voor en agter was 'n gaatjie (gewoonlik in die vorm van 'n hartjie) om kamerverlaat moontlik te maak, maar die gaatjies was te klein om enigiets in te druk en het boonop skerp tande reg rondom gehad sodat enigiets wat jy wel indruk soos 'n gerasperde appel sou lyk wanneer dit weer uitgehaal word.
Die kuisheidsgordel was nooit baie erg gewild nie, maar daar is nog tot so onlangs as 1892 'n geval aangeteken van 'n Fransman, ene Hufferte, wat sy vrou in een vasgebind het om te keer dat sy rondvry wanneer hy van die huis af weg is.
TOE 'n kerkliggaam 'n paar weke gelede vir ds. Laurie Gaum van die St. Stephen's-gemeente in Kaapstad in die pad gesteek het omdat hy in 'n "permanente, intieme en seksuele liefdesverhouding" met iemand van dieselfde geslag was, het een sinnetjie in die verslag 'n paar mense effens skeef laat opkyk.
Die kommissie het aanbeveel dat die kerk se algemene sinode Gaum se ampsbevoegtheid as predikant opskort totdat hy instem om "selibaat teenoor persone van dieselfde geslag" te bly.
Selibaatheid (veel minder dubbelsinnig as woorde soos kuisheid of sedelikheid) is nie 'n woord wat veel in die gereformeerde tradisie opduik nie, maar is nuttig as mens dit wil duidelik maak dat seks totaal en al buite die kwessie is.
Die Woestynvaders, 'n groep heiliges in die vroeë kerk wat in die woestyne gaan woon het om aan versoeking te ontsnap, sou vandag baie raad aan die voormalige predikant van St. Stephen's kon gee oor hoe om dit te doen.
Sekslus word veroorsaak deur 'n oorvloed sperm, het hulle geglo, en om daarvan ontslae te raak, moet mens jou liggaam uitdroog deur soveel as moontlik droë kosse te eet. Die dieet wat hulle aan Gaum sou aanbeveel, was lensies, gesoute olywe, vye, druiwe, pruime, soutvis en geroosterde keker-ertjies.
Selfs al was hulle nie altyd suksesvol selibaat nie, het die woestynvaders nooit met hardlywigheid gesukkel nie.
Een woestynvader het homself met 'n rooiwarm yster gebrand elke keer as hy stoute gedagtes gekry het. Een, Pachon, het 'n Egiptiese kobra aangehou om hom tussen die bene te pik as hy bronstig raak. Ene Evagrius het gereeld in 'n yskoue put gespring as sy gedagtes dwaal. En een van wie ons nie die naam weet nie, het die halfontbinde lyk van 'n vrou uit 'n vars graf gegrawe, sy kleed met haar papperige, ontbindende vlees gesmeer en die kleed daarna die hele tyd gedra sodat die stank hom kan herinner dat alle vrouevlees eintlik wurmkos is.
BENEWENS die feit dat seks mens babas, herpes of sooibrand kan gee, het die geskiedenis talle redes vir selibaatheid opgelewer.
In A History of Celibacy, 'n boek met 493 bladsye en 424 voetnota's wat ek vier jaar gelede in Singapoer gekoop en nog nooit weer êrens in die wêreld gesien het nie, skryf sy dat selibaatheid al in antieke Griekeland deur Hippokrates, vader van die mediese wetenskap, voorgeskryf is.
Hippokrates het egter gemeen dit is net vir mans (wat hul lewenskrag tydens omgang uitstort) gesond - as vroue seksloos bly, kan hul baarmoeder uitdroog en in hul liggaam begin rondreis.
Galenos, 'n tweede-eeuse Griekse medikus, het verskil. Selibaatheid kan vir mans ook ongesond wees omdat dit semen in hul liggaam laat ophoop.
Seksuele onthouding is al deur Boeddhiste, Djains, Hindoes en verskeie Christen-sektes as die hoogste ideaal voorgehou. Selfs die apostel Paulus het gesê dit is beter om nie te trou nie. 'n Sekte genaamd die Enkratiete het geglo seks is deur Satan uitgevind en dat die huwelik 'n "vuil en besoedelde manier van lewe" is. Die kerkvader Tertullianus het gesê die vrou se onderlyf is "die poort na die duiwel".
In die Middeleeue kon Benediktynse monnikke selfs wanneer hulle bad, nie hul klere uittrek nie, omdat die blootstelling aan naakte vlees dalk hul selibaatheid sou bemoeilik. En in latere jare het studente aan Italiaanse seminariums 'n "kuisheidspaan" gebruik om hul hemp in hul broek te steek, sodat hulle nie self per ongeluk aan hul skaamte raak nie.
SELIBAATHEID is volgens sommige mense wat op die Gaum-verslag kommentaar gelewer het, meer bekend aan die Katolieke en selfs Anglikaanse kerk. (Die plaaslike Anglikaanse kerk het ook onlangs van 'n homoseksuele deken geëis dat hy voortaan selibaat moet bly.)
Maar selfs binne die Katolieke tradisie het dit tydsaam ontstaan. Die selibaatheid van kerklui het eers in die 4de eeu n.C. 'n bekende verskynsel geraak. 
Twee pouse wat nog in die 5de eeu aangestel is (Felix II in 483 en Agapitus in 535) was die seuns van priesters.
Eers ná die Gregoriaanse hervormings van die 11de eeu is die selibaatheid van Katolieke kerklui oral aanvaar, en tot in die 12de eeu was daar nog 'n biskop in Luik wat tydens sy loopbaan 65 babas verwek het.
Naas Katolieke priesters is die groep aan wie selibaatheidseise vandag nog die meeste gestel word, ongetroude vroue. 
'n Groep genaamd die Komitee vir Tegniese Sake oor Vroue in Palestina skat daar word minstens een vrou per week in die Wesoewer en Gasastrook in "eermoorde" doodgemaak omdat hulle hul maagdelikheid "vroegtydig" verloor het. In 1977 is 'n Saoedi-prinses, Mishaal, veroordeel en doodgeskiet omdat sy haar maagdelikheid skelm met 'n kêrel verloor het.
En hier in Suid-Afrika is daar tans groot ontevredenheid onder Zoeloegroepe wat meen beoogde kinderwetgewing sal maagdelikheidstoetse vir hulle onmoontlik maak. 
DIE kuisheidsgordel is moontlik die bekendste, maar hoegenaamd nie die grusaamste manier om iemand tot selibaatheid te dwing nie. Ander maniere wat Abbott boekstaaf en wat Gaum kan bly wees om vry te spring, sluit in: 
Die genitale skending van meisies: 'n Praktyk wat volgens The Economist nog jaarliks met 6 000 meisies, veral in Somalië, die Soedan en dele van Oos-Afrika, gebeur. In die ergste gevalle word dele van jong meisies se klitoris en labia majora uitgesny, waarna hul geslagsdele in die wreedste gevalle tot hul huweliksnag toegestik word. Miljoene mense het al as gevolg daarvan gesterf. 
Die vasbind van voete: Sedert die Tang-dinastie is miljoene Chinese meisies se voete al met satynbande vasgebind om die bloedsomloop af te sny en uiteindelik te keer dat hulle vrylik kan rondbeweeg. 
Kastrasie: Benewens die bekendste gevalle, soos die kerkvader Origenes wat homself met 'n mes gekastreer en die Heaven's Gate-kultus wat dit in die 1990's aan van sy lede gedoen het, het kastrasie al in kulture van Bisantium, Indië, Persië en die Ottomaanse Ryk plaasgevind.
In baie gevalle het ryk mans bediendes gekastreer wat in hul harems moes werk om te keer dat die vroue daar hom verlei - 'n tou is om die relevante liggaamsdele gebind totdat dit afval.
Minder skadelike raad het al gekom van die Britse prediker dr. William Acton, wat aanbeveel het dat voornemende selibates gereeld moet bad, flou kos moet eet, geen alkohol moet drink nie, op 'n harde bed moet slaap, baie Bybelstudie moet doen en gereeld oefening moet kry.
Die Amerikaanse dokter John Harvey Kellogg het in sy 90 lewensjare nooit seks gehad nie (of beweer hy het nie) en het 'n boek geskryf oor die ideale dieet vir diegene wat wellus wil onderdruk. Sy raad het uiteindelik gelei tot die vervaardiging van 'n tipe ontbytgraan, wat na hom genoem is.
MENS moet nie dink selibaatheid is altyd net gebruik om mense te onderdruk nie, skryf Abbott. Vroue het in die eeue voor geboortbeperkings (toe hulle andersins menslike broeikaste sou wees) soms vir seks nee gesê sodat hulle hul plek in die wêreld kon volstaan. Koningin Elizabeth I en Florence Nightingale is van die bekendste voorbeelde.
En in 'n tyd soos ons s'n, waar tydskrifte raad teen seksuele anoreksie gee en die sukses van liefdesverhoudings algemeen beoordeel word aan hoe goed die seks is, kan selibaatheid 'n bemagtigende teenkultuur wees vir diegene wat weer beheer oor hul eie liggaam en liggaamsbeeld wil terugeis. Tot Britney Spears het jare lank beweer sy was 'n maagd.
In 1993 het 'n groep Amerikaanse Christen-tieners 'n organisasie genaamd True Love Waits gestig, wat sedertdien miljoene lede gewerf het en waarvan al die lede 'n eed onderteken dat niemand hul geskenkpakkie voor hul huweliksnag mag oopmaak nie. Hulle moedig tieners aan om te rebelleer teen 'n seksbehepte status quo en versprei T-hemde met boodskappe soos "Pet your dog, not your girlfriend" en "Stop your urgin', be a virgin".
True Love Waits is in 1994 in Suid-Afrika bekend gestel en het in daardie jaar 60 000 tieners se handtekeninge gelok. In 1997 is 'n saamtrek in die Paarl geadverteer met plakkate wat lui: "Seks in Desember beteken babas in September."
EN wat dink Gaum self van dié selibaat-besigheid? Gevra om kommentaar, het hy gesê hy is bekommerd oor hoe mense oor hetero- en homoseksuele seks dink. Hy meen mense moet 'n "dualistiese skeiding tussen liggaam en gees deurbreek deur 'n verantwoordelike integrasie tussen lyf, seks, lewe en geloof voor te staan, 'n omhelsing van ons liggaamlikheid en seksualiteit binne ons onderskeie kontekste, of dit nou 'n straight- of 'n gay- konteks is".
IN die 1970's, nog voordat vigs byna die seksuele rewolusie tot 'n skreeuende halt gebring het, het 'n skrywer met die naam Gabrielle Brown 'n boek genaam The New Celibacy gepubliseer.
Net omdat selibaatheid uit die mode is, beteken nie ons moet dit noodwendig altyd afskiet nie, het sy geskryf. 
Daar is "goeie" en "slegte" selibaatheid, die soort wat jou onderdruk en die soort wat bevrydend is.
Dink daaraan as 'n vakansie, skryf sy. "Tydens 'n vakansie kan jy verwag om meer uitgerus, minder gestres en meer oop vir nuwe ervarings te voel. Dieselfde geld vir selibaatheid."
Wie weet of dit waar is? 
Maar wie wil regtig ooit in hul lewe so neuroties voel soos daai seksbehepte terte van Sex in the City? 
Abbott, wat self deur die loop van haar navorsing besluit het om selibaat te word, skryf in die slot van haar boek: "Deur die eeue was selibaatheid 'n tweesnydende swaard. As 'n gekose leefstyl kan dit bemagtig en bevry, maar wanneer dit opgedwing word, kan dit onderdruk en vernietig. Na gelang van die aard van die eksperiment, kan selibaatheid onderskraag of pynig, beskerm of verneder, vertroos of straf."
