
AFP.Washington.
Plutó, el planeta conegut més llunyà i petit dins del sistema solar, té tres llunes i no una com es pensava fins ara. Segons noves observacions, els resultats de les quals han estat difosos per l'agència espacial dels Estats Units, NASA, un equip d'astrònoms de l'Institut d'Investigacions del Sud-oest va localitzar dos nous satèl·lits de Plutó el mes de maig a partir de les imatges captades pel telescopi Hubble.
Els dos objectes realitzen una òrbita gairebé circular de tres dies al voltant de Plutó, segons les dades i càlculs estudiats pels astrònoms. Si el descobriment és confirmat per l'Associació Astronòmica Internacional, els dos satèl·lits seran batejats amb noms de la mitologia grecoromana.
Per ara, els dos «nous» satèl·lits són anomenats S/2005 P1 i S/2005 P2, i tenen un diàmetre de 32 i 70 quilòmetres. Són al voltant de 5.000 vegades menys brillants que Plutó, fet que explica que no haguessin pogut ser identificats fins a aquest moment. Fins a la data, l'únic satèl·lit oficialment reconegut de Plutó es diu Charon, que té un diàmetre de 1.200 quilòmetres i que va ser ser descobert el 1978.
El planeta Plutó, amb un diàmetre de només 2.252 quilòmetres, va ser descobert l'any 1930. El cos gira al voltant del Sol a una distància que s'estima en devers 6.400 milions de quilòmetres al cor del cinturó de Kuiper. Es tracta d'una zona del sistema solar que s'estén més enllà de l'òrbita del planeta Neptú, entre 4.500 i 7.500 milions de quilòmetres.
