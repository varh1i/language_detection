
Een definitieve beslissing over hun status neemt de minister pas als de uitkomsten van het onderzoek naar de brand bekend zijn. Nu heeft ze de gedwongen uitzetting van de illegalen die de brand hebben overleefd, tot nader order opgeschort, aldus de zegsman. De groep werd na de brand ondergebracht in gevangenissen in Zeist en Rotterdam. 
Eerder dit weekeinde ontstond discussie over de vraag of de overlevenden, die op Schiphol op uitzetting zaten te wachten, een verblijfsvergunning moeten krijgen. Het VVD-Tweede-Kamerlid Hirsi Ali vindt van wel. Volgens haar is er sprake van een humanitaire ramp. De betrokken illegalen mogen daarom niet naar hun land van herkomst worden gestuurd. Ook burgemeester Cohen van Amsterdam vindt dat.
VVD-Kamerlid Visser, die namens z'n fractie over het asielbeleid gaat, is het niet eens met z'n partijgenoot Hirsi Ali, die integratie in haar portefeuille heeft. Hij vond haar uitspraken ‘voorbarig’. Visser wil eerst de feiten uit de onderzoeken naar de brand kennen voordat hij conclusies wil trekken.D66-leider Dittrich liet zondagavond in het radioprogramma Met het oog op morgen weten achter het besluit van Verdonk te staan.
Oud-burgemeester Van Thijn van Amsterdam had zaterdag al gepleit voor een verblijfsvergunning voor de betrokkenen. Daardoor wordt het volgens hem ook veel eenvoudiger om een lijst met namen van slachtoffers op te stellen en de nabestaanden op te sporen. Van Thijn was ten tijde van de Bijlmerramp burgemeester en toen heeft een zogeheten generaal pardon volgens hem goed gewerkt.
