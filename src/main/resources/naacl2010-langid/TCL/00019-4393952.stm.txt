
  Mae dynes o Gymru am fynd i Sbaen i gael triniaeth 
Mae nifer gynyddol o barau sy'n cael trafferth cenhedlu babi yn mynd dramor am help oherwydd bod rhaid iddyn nhw aros i gael triniaeth ffrwythlondeb IVF yng Nghymru. 
Er bod rhai'n troi at wefannau sy'n eu helpu i ffrwythloni eu hunain, mae rhybudd y gallai hyn fod yn fwy peryglus. 
Yn ôl gwaith ymchwil rhaglen Week In Week Out BBC Cymru, mae'r rhan fwya' o ganolfannau ffrwythlondeb yn wynebu problemau difrifol ers newid y ddeddf yn Ebrill. 
Mae dynes o'r gogledd, sy'n ceisio beichiogi am yr wythfed tro gyda chymorth meddygol, am deithio i Sbaen am driniaeth. 
Hawl 
"Fedra i ddim fforddio aros am chwe mis ar restr aros," meddai Debbie Braden, 43 oed o Gonwy. 
"Cododd y prisiau felly wnes i ddechrau edrych dramor ac rydan ni'n mynd i Barcelona." 
Dywedodd Dr Victoria Walker o'r Institut Marques, lle bydd Mrs Braden yn cael ei thriniaeth, fod nifer yr ymholiadau ac ymweliadau o Brydain wedi codi'n fawr ers i'r ddeddf newid ym Mhrydain. 
  Mae'n annheg fod cyplau'n diodde' straen, medd y gymdeithas ffrwythlondeb 
Tan hynny roedd manylion rhoddwyr had yn aros yn gyfrinachol. 
Erbyn hyn, mae gan blant sy'n cael eu cenhedlu gyda thriniaeth ffrwythlondeb hawl i olrhain eu rhieni biolegol unwaith y maen nhw'n 18 oed. 
Dylai clinigau fod wedi cael mwy o amser i recriwtio rhoddwyr had oedd yn fodlon cael eu hadnabod, meddai Dr Allan Pacey o'r Gymdeithas Ffrwythlondeb Brydeinig. 
"Mae'n druenus," meddai, "oherwydd mae'n annheg i gyplau sy'n gorfod diodde'r math yma o boen a baich er mwyn cael yr hyn sydd, mewn gwirionedd, yn driniaeth ffrwythlondeb syml ac effeithiol." 
Peryg 
Mae rhai merched yn defnyddio gwefannau sy'n trefnu anfon had ffres er mwyn iddyn nhw ffrwythloni eu hunain - mae'r ddeddf ond yn berthnasol i had wedi ei rewi. 
Ond mae meddygon yn rhybuddio nad yw'r gwefannau'n cael eu rheoli ac nad oes sicrwydd fod yr had yn ddi-haint. 
Dywedodd yr Adran Iechyd mai er mwyn rhoi blaenoriaeth i fuddiannau'r plant y newidiwyd y ddeddf o ran datgelu manylion rhoddwyr had ac mai cyfrifoldeb y clinigau oedd sicrhau niferoedd digonol o gyfranwyr. 
Yng Ngorffennaf 2005 cyhoeddodd y cynulliad y byddai'n haws i barau yng Nghymru gael cylch o driniaeth ffrwythlondeb ar y Gwasanaeth Iechyd cyn belled â'u bod yn cwrdd â meini prawf arbennig. 
Y nod oedd rhoi diwedd ar "loteri côd post annheg" lle nad oedd modd i gleifion gogledd, canolbarth a gorllewin Cymru gael y driniaeth ar y Gwasanaeth Iechyd. 
Week In Week Out, 2235, BBC Cymru, nos Fawrth, Tachwedd 1. 
