Pierre Nkurunziza aliyekuwa kiongozi wa waasi, mkristu aliyeokoka ndiye rais mpya wa Burundi. Alichaguliwa na bunge la nchi hiyo juma lilipita baada ya chama chake cha Forces for the Defence of Democracy (FDD) kushinda uchaguzi wa seneti na bunge.
Mpaka kufikia hivi karibuni, FDD ilikuwa kundi kubwa zaidi la waasi likipingana na serikali ya Burundi.
Baada ya miaka 10 ya mapigano baina ya waasi wa kihutu na jeshi la serikali lenye kudhibitiwa na watutsi, FDD ilijiunga na mpango wa amani mwezi Novemba 2003 na kupata nafasi ya kuingia serikalini.
Maisha
Nkurunziza, mwenye umri wa miaka 41, aliwasili Bujumbura Novemba mwaka 2004, kushikilia wadhifa wa waziri anayesimamia utawala bora.
Yeye ni miongoni mwa viongozi wa kihutu wa kizazi kipya katika jamii ya wahutu, ambapoo viongozi wa kisiasa na kijeshi walianza kazi zao kufuatia mauaji ya rais mhutu Melchior Ndadaye yaliyofanywa na wanajeshi mwaka 1993.
Mapambano
Kabla ya kujiunga na waasi, alikuwa mwalimu wa shule, akiwa hafahamiki hata kidogo katika uwanja wa siasa. 
"Nililazimika kuingia katika uasi kutokana na mauaji ya kikabila yaliyokuwa yakitokea chuo kikuu mwaka 1995", Nkurunziza anaeleza.
Akiwa msituni, hakujitutumua, licha ya kuingia madarakani katika uongozi wa FDD.Alijiunga na FDD baada ya kukoswakoswa kuuawa kwenye mapigano mwaka 2001 kwenye jimbo la Gitega katikati ya Burundi.
Huku akiwa amejeruhiwa na wanajeshi wa serikali wakiwakaribia, anasema alijionea wale waliokuwa wakitaka kumwua wakiliwa na mamba kwenye mto Maragarazi katikati ya Burundi. 
Mabadiliko
Anasema maisha aliyoyapitia ni uthibitisho kwamba alikuwa amebarikiwa kuwa kiongozi wa FDD. Mtoto wa aliyekuwa gavana, alizaliwa Disemba mwaka 1963 kwenye jimbo la Ngozi kaskazini mwa Burundi.Baba yake alikuwa mkatoliki na mama yake alikuwa muanglika.
Sasa akiwa mlokole wa madhehebu Protestant, anaelezewa na wale walio karibu naye kuwa ni "mchamungu, mtulivu na mwanamume mwenye kufuata misingi ya dini".
Kwa maneno yake, anasema kuwa anapinga ukabila na yupo tayari kupigania amani, haki na usalama kwa wote.
"Ninapokuwa kanisani, ninasali na kujitolea kwa kila hali kwa Mungu.Na ninapokuwa katika siasa, ninafanya kinyume kabisa na wakati huo huo nikakubaliana kwamba Mungu yupo", aliwahi kusema hivyo.
Ingawa Nkurunziza anahubiri amani na umoja, kundi lake la waasi lilifanya mashambulizi kadhaa kwenye bara bara za Burundi na kuuwa wasafiri wengi, idadi kubwa wakiwa watutsi.
Majonzi
Mwaka 1998, alihukumiwa adhabu ya kifo na mahakama ya Burundi, lakini alipewa msamaha kutokana na makunaliano ya mpango wa amani.
Kwa sasa FDD ina idadi kubwa ya maafisa kutoka kabila la watutsi, jambo ambalo baadhi wanaona ni ushahidi kwamba Nkurunziza anaendeleza mtizamo wa umoja wa kitaifa. 
Hata hivyo, baadhi wanadokeza kuwa kulingana na katiba mpya, vyama vilitakiwa kuwa wanachama kutoka jamii zote ndani ya nchi.Pia katiba inatoa fursa ya kugawana madaraka ndani ya serikali kwa haki kati ya jamii zote.
Kwa maana hiyo, FDD yenye idadi kubwa ya wahutu ilitakiwa kuandikisha wanachama kutoka kabila la watutsi ambao wangejaza nafasi zilizotengwa kwa ajili yao kwa mujibu wa mpango wa amani.
Familia
Nkurunziza ameoa, ana watoto wawili wa kiume, mmoja ana umri wa miaka tisa na mwingine 11. Yeye alizaliwa katika familia yenye msichana mmoja na wavulana sita - wawili kati yao waliuawa katika mauaji ya mwaka 1993 yaliyofuatia mauaji ya rais Ndadaye. Watatu wengine walifariki porini.
Sasa amebakia yeye tu na dada yake.Aliungana na familia yake mwaka 2003 baada ya kusaini makubaliano ya amani na serikali.
Baba yake aliuawa katika mauaji ya kikabila kunako miaka ya 70.Alijipatia elimu yake ya msingi katika jimbo la Bujumbura na elimu ya sekondari katika jimbo la Gitega kabla ya kusomea elimu ya michezo katika chuo kikuu cha Burundi.
Ujuzi
Baada ya kukamilisha masomo yake, alifunza katika shule ya sekondari ya Muramvya na hatimaye chuo kikuu cha Burundi akiwa mkufunzi msaidizi.
Pia alifunza katika chuo cha jeshi la Burundi, ISCAM, ambako alijenga uhusiano na wanajeshi ambao baadaye walimsaidia katika mapambano ya msituni.
Alitumia ujuzi wake wa maswala ya michezo kufindisha timu ya jeshi Muzinga, pamoja na Union Sporting, timu ya soka ya Burundi inayoshiriki ligi daraja la kwanza.
Changamoto
Nkurunziza aliachia madaraka kama kiongozi wa FDD baada ya kuchaguliwa kuwa mgombea wa kiti cha urais kwa uchaguzi uliokuwa ukifuatia.
Kama kiongozi wa taifa, anakabiliwa na changamoto ya kuinua viwango vya maisha ya mamilioni ya raia wa Burundi ambao wanakabiliwa na umasikini kufuatia miaka 12 ya vita vya wenyewe kwa wenyewe, pia changamoto nyingine ni rushwa.
Serikali yake pia itakuwa na jukumu kubwa la kuwashirikisha waasi pekee waliobaki wa FNL katika mazungumzo na kufikia makubaliano.
Baada ya miaka mingi, pia atatakiwa kuwahakikishia watutsi walio wachache kupitia vitendo na vile vile maneno, kwamba usalama wao ni mkubwa katika serikali inayoongozwa na wahutu walio wengi.
