
MY kind het op 12 Oktober aan die eindronde van AMESA se wiskunde-uitdaging vir graad 5-leerders deelgeneem. Die uitdaging word deur AMESA (The Association for Mathematics Education of South Africa) in samewerking met die "Western Cape Education Department" en "Rumeus (Re?search Unit for Mathematics of the University of Stellenbosch)" aangebied.
In die Afrikaanse weergawe het verskeie foute ingesluip. In vraag 12 word gevra wat "drie sake saam weeg" as "drie sake gebalenseer" word deur een sak en 30 kg. Dié spelfoute maak die vraag verwarrend, terwyl die Engelse weergawe ondubbelsinnig na "sacks" wat "balance" verwys.
In vraag 15, wat handel oor die resep vir "Maggie se Melktert", moes die leerders bereken hoeveel melk nodig is om 8 melkterte te bak. In die Engelse weergawe bevat die resep onder meer "8 cups of milk" en "2&frac12; cups of flour". In die Afrikaanse weergawe word dit aangegee as "8 koppies melk" en "2&frac12; koppies melk". Die Afrikaanse weergawe van die resep maak dus geen sin nie, en die korrekte hoeveelheid melk kan nie bereken word nie.
By vraag 14 moes die Afrikaanse leerders hul berekenings met behulp van 'n sirkeldiagram met Engelse byskrifte doen. Die vraag verwys byvoorbeeld na "wiskunde", terwyl die relevante byskrif van die sirkeldiagram "mathematics" is. Die Afrikaanse leerders se kennis van Engels word dus ook getoets. Weet hulle nie dat "mathematics" Engels vir wiskunde is nie, kan hulle nie die vraag beantwoord nie.
Uit bogenoemde is dit duidelik dat Afrikaanssprekende leerders beduidend benadeel word deur swak Afrikaanse taalgebruik, inhoudelike foute en vrae wat gedeeltelik in Engels is. Volgens 'n nota bo-aan die vrae word "insig" getoets, maar dit is duidelik dat heelwat meer van die Afrikaanssprekende leerders verwag word om enigsins in hierdie "uitdaging" te presteer. Die vraestel is nie net 'n belediging vir Afrikaanssprekende leerders nie, maar is ook nie bevorderlik vir hul liefde vir wiskunde nie. Ek hoop werklik nie die uitslae van hierdie vraestel word gebruik om statistieke saam te stel oor Engels- en Afrikaanssprekende leerders se wiskundige of syfervaardigheid nie. Dit sou beslis misleidende statistieke wees.
Iets wat verder opval, is die afwesigheid van 'n Xhosa-weergawe van die vraestel. Verlede jaar was die vraestel in Engels, Afrikaans en Xhosa. 
MELKTERT-TANNIE, Paarl 
