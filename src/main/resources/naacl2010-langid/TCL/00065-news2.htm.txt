
Ibinunyag kahapon ni Senate minority floor leader Aquilino Pimentel Jr. na may koneksyon ang Malacañang sa nahuling agent ng Federal Bureau of Investigation (FBI) na si Leandro Aragoncillo.
Ayon kay Pimentel, may isa siyang impormante na magpapatotoo hinggil sa koneksyon ng palasyo kay Aragoncillo, ang document analyst ng FBI na inakusahang nagnakaw ng classified files upang ibigay sa mga pulitiko sa Pilipinas.
Aniya, noong bumisita sa Estados Unidos si Pangulong Gloria Macapagal-Arroyo upang magsalita sa United Nations ay nakatakda sanang makipag-usap ang isang congressman na kabilang sa tinaguriang ‘Palakpak Boys’ sa Kamara, kay Aragoncillo.
"Inamin nitong congressman na ito na pupuntahan sana niya si Aragoncillo the Monday after the speech of Gloria in UN but nagkataon ng Saturday before inaresto na si Aragoncillo," ani Pimentel. Bagama’t hindi nalaman ni Pimentel kung ano ang pakay ng kongresista, dito naman mapapatunayan umano na hindi mga miyembro ng oposisyon ang kumukuha ng impormasyon mula kay Aragoncillo kundi ang administrasyon.
Samantala, humingi kahapon ng paumanhin ang Malacañang kina Aragoncillo, dating Supt. Michael Ray Aquino at mga kasabwat na pulitiko dahil sa umano’y kahihiyan na idinulot ng mga ito sa Philippine government nang magnakaw ng classified information mula sa White House.
