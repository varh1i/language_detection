De landstingsanställda i Halland som sjukskriver sig får numera ett telefonsamtal hem redan första eller andra dagen.
Det är cheferna som hör sig för om den sjuke faktiskt inte kan arbeta ändå, om man anpassar arbetsuppgifterna, och sig själv, lite grann.
Syftet är enkelt. Den sjukskrivne ska komma tillbaka i arbete så fort som möjligt.
Projektet, Tidig återgång, ska pågå till och med våren 2006. Berörda är alla anställda i Varbergs och Falkenbergs primärvård, på handikappförvaltningen och delar av länssjukhuset i Halmstad.
Försöket har väckt diskussion.
Kritikerna har frågat sig om de som drabbats av en rejäl förkylning nu ska jagas, tvingas upp ur sängen för att utsätta kolleger och patienter för risken att smittas.
