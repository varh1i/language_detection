Македонија е земја во транзиција на која и се потребни вложувања кои засега не се на потребното ниво.
За да го постигне тоа, вчера во Лондон беше одржана презентација на можностите за вложување во земјата.
Во делегацијата беше и министерот за економија Фатмир Бесими, видно задоволен по добро подготвениот настап и контактите со претставници на околу стотина фирми.
БиБиСи: Што прави Македонија за да привлече потенцијални вложувачи?
-Една е филозофијата која ние, граѓаните на Република Македонија мора да ја сфатат. Се работи за конкуренција меѓу земји за привлекување на инвестиции, за зајакнување и забрзување на економскиот раст и развој.
Конкуренцијата е на страна на државите кои сакаат да привлечат такви вложуања. Од таа гледна точка ние треба да имаме поволен деловен амбиент, стабилен политички економски амбиент и сите други претпоставки кои ги бараат инвеститорите за да влезат во една земја, да има предвидлив законодавен систем.
БиБиСи: Дали во тоа се успеа, бидејќи има доста критики дека Македонија привлекува најмалку вложувања од целиот регион?
-На ова што го споменав, се додава и тоа дека ние треба да сме присутни, да ја промовираме нашата држава во светот, на меѓународни размери, бидејќи ние сме тие кои сакаме да ги привлечеме инвестициите а тоа можеме да го направиме ако градиме добар имиџ за државата, добро се презентираме и бидеме на вистинското место во вистинско време.
Јасно е дека ние се соочивме со многу и екстерни шокови како и неекономски шокови, меѓутоа факт е дека креирањето стабилен и економски систем во земјата е една од претпоставките за привлекување на сериозни инвестиции во земјата.
БиБиСи: Што е она што може Македонија специфично да го понуди, значи по нешто да се оддели од другите земји кои исто така ги бараат сите овие вложуавња?
-Тоа за што ние можеме да кажеме дека имаме различно од другите во регионот е вкрстувањето на европските коридори 8 и 10. Ние сме во центарот на Балканот, може да привлечеме корист од таа позиција.
Инаку друго, се е комбинација на политики и структурни реформи и со каква динамика тие ќе ги реализираме во контекст на создавање поповолен амбиент за вложувачите.
