
JOHANNESBURG. - Enkele minute voor Wikus van Heerden gisteroggend die land sou verlaat, het hy 'n noodoproep van die Springbok-rugbykamp gekry.
Dié flank en kaptein van die Leeus is hierheen ontbied nadat die Bokke se medici bevind het Pedrie Wannenburg sal weens 'n enkelbesering drie tot vier weke buite aksie wees.
Die Suid-Afrikaanse groep het gister hier met hul voorbereiding begin vir toetse teen Argentinië, Wallis en Frankryk.
Volgens Van Heerden was hy en 'n paar van sy Leeu-spanmaats op pad om die grens na Mosambiek oor te steek, toe sy selfoon lui.
Van Heerden het in Pongola sy vriende gegroet en dadelik 'n rygeleentheid na die Goudstad gekry.
Volgens Jake White, Bok-afrigter, voel hy geweldig jammer vir Wannenburg. "Dis al die derde keer wat ons hom in die groep opneem. Hy het nog elke keer 'n besering opgedoen.
"Maar gelukkig is dié land geseënd met 'n oorvloed aan goeie losvoorspelers. Wikus was 'n bestendige presteerder in die Curriebeker-reeks en verdien weer 'n kans.
"Ek wou ook hou by my beleid om nie sommer net links en regs Springbok-baadjies uit te deel nie."
Van Heerden het natuurlik in 2003 (onder Rudolf Straeuli) vlugtig vir die Bokke gespeel. White was ook beïndruk met die wyse waarop Van Heerden sy vakansieplanne in 'n kwessie van sekondes laat staan het. 
"Dis spelers met só 'n gesindheid waarna ek soek," het die breier gesê.
Van Heerden het gesê hy weet hoe dit voel om in 'n japtrap jou plek in die Bok-span kwyt te wees en daarom wil hy hom dié keer laat geld.
"Ek glo ek het uit my vorige ervarings geleer. Ek wil nie weer dieselfde foute begaan nie. Maar ek wil ook nie die kar voor die perde inspan nie.
"Ek dink nog glad nie verder as dié toer nie," het hy gesê oor die geelwortel van 'n plek in die Bok-groep wat in 2007 aan die Wêreldbeker-toernooi gaan deelneem.
Wannenburg se besering was nie die enigste skeet waaroor daar gister kommer in die Bok-kamp geheers het nie.
Die Bokke se lynstaan-spesialis Victor Matfield het 'n skandering van sy rug laat neem nadat hy dit Saterdag in die eindstryd van die Curriebeker-reeks seergemaak het.
"Ons weet nog nie hoe ernstig dit is nie," het White hieroor gesê.
Net so weet die Bok-bestuur ook nog nie of die WP-blitsbuks Tonderai Chavhanga op toer sal gaan nie.
Dié voormalige Zimbabwiër het steeds las van 'n bobeenbesering. 
"Ons sal hom deeglik toets. As dit lyk of hy nie gou kan oefen nie, sal hy tuisbly," het White gesê.
