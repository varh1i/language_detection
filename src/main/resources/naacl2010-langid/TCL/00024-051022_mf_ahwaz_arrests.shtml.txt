جمال کريمی راد، وزيردادگستری ايران در گفتگو با شبکه اول تلويزيون اين کشور شمار افرادی را که در ارتباط با بمبگذاری اخير در شهر اهواز، مرکز استان خوزستان بازداشت شده اند، سی نفر اعلام کرد و گفت از بازداشت شدگان مقاديری سلاح و مواد منفجره به دست آمده است. 
وی بازداشت شدگان را مرتبط با خارج از کشور اعلام کرد و گفت آنها قصد داشته اند غير از اهواز در يکی ديگر از شهرهای استان خوزستان نيز بمبگذاری کنند.
اظهارات آقای کريمی راد يک هفته پس از روزی صورت گرفت که دو مورد بمبگذاری در بازار شهر اهواز به کشته شدن شش نفر و زخمی شدن دست کم يکصد تن انجاميد.
سه روز پس از اين انفجارها پليس اهواز از شناسايی و خنثی کردن بمبی قوی و دست ساز زير پل موسوم به گفتگوی تمدنها در اين شهر و کشف بسته ای حاوی هشت مين ضدنفر، حدود يک کيلوگرم تی ان تی، يک عدد نارنجک و مقدار زيادی چاشنی انفجاری در کنار آن خبر داد. 
در آن زمان وزير اطلاعات ايران اعلام کرد که بيش از بيست نفر در ارتباط با بمبگذاريهای شنبه گذشته اهواز بازداشت شده اند اما به لحاظ قانونی تا پيش از ارائه پرونده به دادگاه، مجاز نيست اسامی بازداشت شدگان را اعلام کند و تا قبل از پايان تحقيقات و جمع بندی اطلاعات نمی توان به طور مشخص اين بمبگذاريها را به گروه يا جريان خاصی منتسب کرد.
تنها اطلاعاتی که فرمانده نيروی انتظامی ايران به اظهارات وزير اطلاعات اضافه کرد اين بود که متهم اصلی بمبگذاريهای اهواز در ميان مظنونانی که دستگير شده اند نيست.
افزايش آمار بازداشت شدگان از بيست نفر به سی نفر نشان می دهد که دست کم ده نفر از آنان طی چهار روز اخير بازداشت شده اند اما اظهارات وزير دادگستری ايران نشانه ای از اينکه متهمان اصلی ميان بازداشت شدگان جديد باشند به دست نمی دهد. 
به گفته وزير کشور ايران، بازداشت شدگان در خارج از مرزها آموزش ديده اند و محموله های انفجاری شان "وارداتی" بوده است.
بمبگذاری در شهر اهواز در ماه روزه داری مسلمانان رخ داده و زمان انفجارها کمی پيش از افطار، يعنی زمان پايان دادن به روزه داری صورت گرفته که از ديد مسلمانان زمانی دارای ارزش معنوی به شمار می رود.
شهر اهواز در دوازدهم ژوئن (22 خرداد) گذشته که ايران در آستانه انتخابات رياست جمهوری قرار داشت نيز شاهد چهار مورد بمبگذاری بود که طی آن هفت نفر از جمله يک کودک چهارساله کشته و دهها نفر مجروح شدند.
در آن زمان نيز وزير کشور وقت ايران اعلام کرد که عاملان انفجارهای اهواز گروهی کاملاً حرفه ای و تروريستی بوده اند که امکانات خود را از خارج از مرزها آورده بودند و معاون امنيتی وقت وزارت کشور نيز شيوه بمبگذاريهای اهواز را مشابه روشهای سازمان اطلاعات رژيم سابق عراق (استخبارات) دانست.
در ارتباط با انفجارهای اواخر بهار گذشته در اهواز عده ای بازداشت شدند که وزير دادگستری ايران آنان را "ساواکيهای فراری و اعضای خانواده ‌‏های منافقان معدوم" معرفی کرده است.
چند هفته پيش از انفجارهای اواخر بهار گذشته در اهواز، اين شهر که بخش بزرگی از جمعيت بومی آن و شهرستانهای اطرافش را اعراب ايرانی تشکيل می دهند صحنه نا آراميهای قومی خشونتباری شده بود که در نتيجه آنها دست کم پنج نفر در درگيری با نيروی انتظامی کشته و شمار زيادی مجروح يا دستگير شدند.
شهر اهواز چند ماه پس از انفجارهايی که در سطح اين شهر رخ داد شاهد انفجارهای ديگری شد که در اطراف شهر و بر مسير لوله های پنج چاه نفت رخ داد و به آنها آسيب رساند.
علت اين انفجارها که اول سپتامبر گذشته رخ داد، خرابکاری اعلام شد، هرچند همچون انفجارهای پيشين، هيچ گروهی مسئوليت آنها را برعهده نگرفت، البته چند فرد مظنون در اين ارتباط دستگير شدند.
دولت جمهوری اسلامی رسماً دولت بريتانيا را در وقايع شهر اهواز و استان نفتخيز خوزستان دخيل می داند و انگشت اتهام را بسوی سربازان بريتانيايی نشانه رفته است که در آن سوی مرز و در خاک عراق استقرار دارند.
دولت بريتانيا اين اتهام را بشدت رد کرده و انفجارهای اهواز را محکوم دانسته است.
