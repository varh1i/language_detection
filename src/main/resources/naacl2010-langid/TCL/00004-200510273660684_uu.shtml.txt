
Kiinalaistyttö, jonka epäiltiin kuolleen lintuinfluenssaan, ei alustavien testitulosten mukaan sairastanut tautia, kertoi hongkongilainen televisiokanava torstaina. 
Tulokset täytyy kuitenkin vielä vahvistaa, muistutti Hunanin maakunnan viranomainen television mukaan. Jos tyttö olisi kuollut lintuinfluenssaan, kyseessä olisi ollut ensimmäinen taudin aiheuttama kuolema Kiinassa.
Hongkongilainen lehti kertoi aiemmin, että kaksitoistavuotias tyttö on kuollut Hunanin maakunnassa lintuinfluenssaa muistuttaviin oireisiin. Tyttö asui kylässä, jossa linnuissa on todettu lintuinfluenssaa.
Kuolleen tytön isä kertoi South China Morning Post -lehdelle, että tyttö ja tämän 10-vuotias veli sairastuivat sen jälkeen, kun he söivät kuolleen linnun lihaa. Linnun kuolinsyystä ei ole varmuutta. Perhe asuu Wantangin kylässä, jossa lintujen on kerrottu sairastuneen lintuinfluenssaan.
- Olimme syöneet kuolleita kanoja aiemminkin, eikä kukaan ollut sairastunut sen vuoksi, perheen isä He Tieguang sanoi lehdelle.
Lääkärit kertoivat perheelle, että tyttö kuoli kuumeeseen.
Kiinan terveysministeriö kommentoi asiaa sanomalla, että sillä ei ole tietoa lintuinfluenssan tarttumisesta ihmisiin missään päin maata.
Kiinan johtajat ovat vakuuttaneet, että lintuinfluenssa on viranomaisten hallinnassa. Pääministeri Wen Jiabaon mukaan hallitus on ryhtynyt tehokkaisiin toimiin estääkseen taudin leviämisen. Paikallisia asukkaita on rokotettu ja tautialueet on asetettu karanteeniin.
- Kiina saa varmasti lintuinfluenssan kuriin näillä keinoilla, Wen sanoi. 
Myös terveysministeri ja muut korkeat virkamiehet ovat antaneet samankaltaisia vakuutuksia.
Lintuinfluenssa on surmannut yhteensä yli 60 ihmistä Vietnamissa, Thaimaassa, Indonesiassa ja Kambodzhassa. 
