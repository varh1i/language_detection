
หลังจากที่นางชลิตา กมลนรนาถ นักธุรกิจค้าอัญมณีสาวชาวไทย ควงแฟนหนุ่มชาวออสเตรเลีย เดินทางไปเที่ยวฮ่องกงแล้วหายตัวลึกลับ เจ้าหน้าที่ตำรวจฮ่องกงออกตามหา จนกระทั่งพบศพถูกมัดมือไพล่หลังอยู่ในช่องระบายอากาศ ชั้นที่ 33 อาคารเรฟเวนนิว ทาวเวอร์ ซึ่งเป็นที่ตั้งของสำนักงานภาษีสรรพากรของฮ่องกง ขณะที่กระทรวงการต่างประเทศของไทยประสานงานกับทางการฮ่องกง เร่งคลีคลายคดีดังกล่าวแล้ว 
เมื่อวานนี้ ( 26 ต.ค. ) นายสีหศักดิ์ พวงเกตุแก้ว อธิบดีกรมสารนิเทศ กระทรวงการต่างประเทศ กล่าวว่า ได้รับแจ้งจากสถานกงสุลใหญ่ฮ่องกงว่า เจ้าหน้าที่ตำรวจฮ่องกงสามารถจับผู้ต้องสงสัยได้ 1 รายเป็นชายชาวฮ่องกง ซึ่งเป็นเจ้าหน้าที่ซ่อมแซมอาคารเรฟเวนนิวสถานที่ที่พบศพนางชลิตา อีกทั้งพบหลักฐานว่าผู้ตายเดินทางไปที่ชั้น 9 ของอาคารดังกล่าวในวันที่ 11-12 ต.ค.2548 เพื่อติดต่อกับหน่วยราชการที่ทำหน้าที่ออกใบอนุญาตการประกอบธุรกิจ แต่ไม่มีหลักฐานการออกจากอาคารในวันที่ 12 ต.ค. 2548 
นายสีหศักดิ์ กล่าวอีกว่า ขณะนี้เจ้าหน้าที่ตำรวจฮ่องกงกำลังรวบรวมหลักฐานดำเนินคดีอยู่ หากมีความคืบหน้าจะแจ้งให้สถานกงสุลใหญ่ฮ่องกงทราบเป็นระยะๆ ส่วนการนำศพนางชลิตากลับเมืองไทยนั้นจะต้องรอให้ ชันสูตรให้เสร็จก่อน ขณะนี้ญาติของผู้เสียชีวิตได้เดินทางถึงฮ่องกงแล้ว 
วันเดียวกัน ผู้สื่อข่าวได้เดินทางไปที่บ้านเลขที่ 40-42 ซอยวัฒนานิเวศน์ 4 แยกซอยสบายใจ 5 ถนนประชาอุทิศ แขวงสามเสนนอก เขตห้วยขวาง กทม. ซึ่งนางชลิตา กมลนรนาถ เคยพักอยู่กับนายอดิศักดิ์ ตุลยกิจจาหรือเสี่ยเล็ก อดีตสามี พบเป็นบ้านทรงยุโรปสูง 3 ชั้น ปลูกในเนื้อที่ 100 ตารางวา แต่เมื่อกดออดภายในบ้านปิดเงียบไม่มีคนมาเปิดประตู ทราบจากเพื่อนบ้านที่อยู่ฝั่งตรงข้ามว่าเคยเห็นผู้ตายพักอยู่กับเสี่ยเล็ก อดีตสามี และแม่บ้านอีก 1 คน นิสัยใจคอดี มีอัธยาศัย ชอบปลูกต้นไม้ อยู่กินกันมานานแล้ว แต่ไม่มีลูกด้วยกัน เมื่อเดือนที่แล้วก็ยังเห็นนางชลิตามาที่บ้าน และเพิ่งทราบจากหนังสือพิมพ์ว่าทั้งคู่แยกทางกัน
