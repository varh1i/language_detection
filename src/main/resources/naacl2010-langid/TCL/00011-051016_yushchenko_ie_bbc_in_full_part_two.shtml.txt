Майже рік минув відтоді, як  Помаранчева революція  змусила провести перевибори, усунула попередній уряд, і по тому привела до влади Віктора Ющенка, президента України. Ведуча спеціального випуску програми Бі-Бі-Сі „Talking Point" Бріджіт Кендалл зустрілася з Віктором Ющенком у Києві. 
Частина друга
Ведуча: Ви обіцяли притягти до відповідальності тих, хто скоїв злочини за попереднього режиму. Як-от, наприклад, вбивство українського журналіста, який займався розслідуваннями, - Георгія Ґонґадзе, якого викрали п'ять років тому. Ми отримали цього е-мейла від Джорджетти Порчею з Олександрії, США, яка питає: „Пане президенте, конкретно, - що Ви робите, аби забезпечити, що ті, хто відповідальний за його вбивство, будуть притягнуті до відповідальності? Якщо пакт, який Ви нещодавно підписали з Вашим колишнім супротивником, передбачає імунітет від переслідувань, - як ви здійсните Ваші обіцянки?"
Ющенко: Це абсолютно різні речі. Я ніколи і ні з ким не вів дискусію щодо верховенства закону – чи питання стосувалося вбивства Ґонґадзе, чи фальсифікації виборів, чи будь-якого порушення закону. Друзі, ми про інші речі ведемо мову. Коли для України треба давати відповідь, - чи вона буде в Євросоюзі, чи вона приймає пакет законів про СОТ, чи ми згодні провести у наступному році чесні парламентські вибори, і таке інше, - моя мета: зробити навколо цих питань консолідацію тих політичних сил, які можуть підтримати таку політику. І ці речі, на мій погляд, можуть бути підтримані не тільки тими силами, які стояли на Майдані „Помаранчевої революції", але й іншими силами. Тут не питання кольору твого прапора; тут – питання верховенства інтересів України. Ми повинні об'єднатися навколо цих інтересів, - і провести їх рішення, в тому числі і парламентом. І тут немає ніякого розмиву чи девальвації ідеалів революції, - навпаки, це мова йде про спосіб реалізації того, що ми говорили на Майдані. Щось подібне було у 1948 році в Німеччині, коли три роки підряд нація не мала результативності, падала економіка, росла гіперінфляція, не було єдності у владі Що зробила тоді політична еліта нації? Сіла за круглий стіл. І сказала: „Хлопці, незалежно від того, хто ви є такі: банкіри, профспілки, фракційні лідери парламенту, - ви німці. Вас цікавить майбутнє Німеччини? Цікавить. Сідаємо за стіл, підписуємо пакт єдності". Підписали пакт єдності, з'явився уряд Ерхарда, і так почалися німецькі реформи. Це – те бачення, або – одне з моїх бачень, як консолідувати політичну націю, щоб ми не були в роздробі, щоб нація виглядала єдиною і успішною. І цю тенденцію не треба оцінювати з позицій сьогоднішнього дня. Проспіть ще одну-дві доби, подивіться на ці процеси, - і потім з огляду, з майбутнього, ви зможете сказати, що це – правильний крок.
Відносно Ґонґадзе. Чотири роки справа не мала ніякої перспективи. Чотири роки! Практично, в лютому місяці я став президентом. Через півтора місяці ми вийшли на людей, які можуть дати нові свідчення. Коли я став президентом, папка „Ґонґадзе" була пустою; там нічого не було. Нам треба було почати все з нуля. Нам треба було знайти тих людей, які можуть дати свідчення. Я зробив великі гарантії тим людям; я забезпечив, через відповідні органи, їхню безпеку; ми повивозили їхніх родичів, щоб цих людей просто не вбили. Так появилися у нас перші свідчення. За шість місяців ми вийшли на те, хто вбив Ґонґадзе. Цього не було зроблено чотири роки! Я не розумію, чим мені можна докорити у цій справі? Але на цьому відповідь не закінчується, я розумію. А хто був організатором убивства? А за організатором – хто замовником убивства? Це – питання, не менш складні, ніж перша частина слідства. На першу частину слідства ми відповідь уже дали. Слідство проведено. Убивці знайомляться зі справою. І переконаний, - в комплекті з іншими доказами воно буде передане в суд. Для чесного суду. Переконаний, що ми отримаємо відповідь на організаторів, і сьогодні там є непоганий процес. Тільки, на жаль, завдяки певним діям, в тому числі – і попереднього керівництва Служби Безпеки України, ми сьогодні не маємо на території України одного з організаторів цього вбивства, - але він є; ми знаємо, де він є. І ми через міжнародну допомогу повернемо його в Україну.
Ведуча: Схоже, неабияким питанням тут є наступне: задля єдності України, - як далеко Ви готові поширити імунітет? Багатьом людям видається, що індикатором тут є наступне: якщо під час розслідування вбивства виявиться, що слід вестиме аж до колишнього президента Кучми, - чи буде його звинувачено? Чи він користуватиметься імунітет, - як колишній президент?
Ющенко: Не буде користуватися. Очевидно. Знаєте, питання імунітету, - це дуже соціалістичне, комуністичне поняття для нашої спільноти. Є традиція парламентського імунітету, яка прийшла до нас із совєтских часів. Окрім того, частина політичних сил вважають, що цей імунітет треба дати всім депутатам. І таке рішення парламенту було ухвалене декілька тижнів тому. Я виступав під час виборів – під час виборів до парламенту, під час президентських виборів, - про те, що я не розумію призначення цього статусу імунітету; і я все зроблю, аби він був скасований. Скасувати імунітет – це значить отримати в парламенті триста голосів; на це важко сподіватися. Який є спосіб вирішення цього питання, не воюючи з парламентом? Є тільки один спосіб: дати конституційний запит в Конституційний суд відносно конституційності цього положення. Переконаний, що Конституційний суд буде на моїй стороні; що це є неконституційна норма, і вона повинна бути скасована. І мені не треба буде просити в когось триста голосів, щоб підтримали позицію президента. Я думаю, що буде достатньо позиції Конституційного суду, що він у цьому бачить антиконституційність. І я переконаний, що це є коротшою дорогою до вирішення цього питання, ніж весь час боротися з парламентом ветами. Це – дорога безкінечна, коли боротися ветами. А коли мати одне конституційне заключення на всю історію майбутньої України – це набагато сильніше.
Ведуча: Але я все-таки не зовсім зрозуміла: чи матиме президент Кучма імунітет?
Ющенко: Ні. Всі перед законом будуть рівні. Не майте в цьому сумніву.
Ведуча: Коли Ви прийшли до влади, однією з тем, на яких Ви зосереджувалися, була корупція. І схоже, у багатьох людей існує чимало сумнівів. Ось е-мейл від Євгена Логуша, що живе у Сент-Льюїсі, США, який каже: „Як Ви зможете довести українському народові, що представляєте справжню демократичну силу, а не просто чергову групу олігархів, які прагнуть продовження того, що було раніше?"
Ющенко: Проблема корупції виникала у багатьох країнах світу. Це – нелегка проблема. Я знаю, що 15 років в Україні ця тема була у фаворі. Вона починалася з цих стін – і закінчувалася там, далеко, на набагато нижчих рівнях влади. Тепер ми стоїмо перед викликом: як справитися з цією проблемою? Якщо ми поважаємо цю проблему, професійно до неї відносимося, - то ми розуміємо: це не питання одного дня, що можна просто сказати, що завтра вранці корупції не буде. Це – несерйозно, правда? Але – як демонтувати цю проблему? Перше: це - проблема нових облич і нової влади. Ми замінили більше десяти тисяч державних службовців. Це – нові обличчя. Але не завжди з приходом цих облич змінилося обличчя влади. І тому є відставка уряду, тому є відставка деяких міністрів, тому є відставка деяких голів обласних і районних рівнів Це йде пошук того оптимуму серед персон, які можуть представляти нову, чисту політику. Теза перша.
Теза друга. Нам треба свободу слова і вільного журналіста, який би з ранку до вечора міг би вести спілкування з нацією, з владою відносно теми корупції. Сьогодні тема корупції з ранку до вечора – на наших екранах. Бо ми маємо вільні засоби масової інформації.
Третє. Треба переглянути функції влади. Дуже часто вони були штучні. Величезні функціональні повноваження влади давали можливість процвітати хабарництву. Ми проводимо нову регуляторну політику. Парламентом прийняли два закони, які передбачають протягом шести місяців скасувати приблизно шість тисяч регуляторних актів, які раніше формували корупцію. 
Четверте. Фінансове забезпечення влади. Якщо людина на високій посаді отримує зарплату 80 доларів, вона завжди дивитиметься в державну кишеню. Ми серйозно підняли платню держслужбовцям.
П"яте. Верховенство закону. Якщо люди при владі попадаються на хабарях, вони повинні відповідати перед законом. Сьогодні у нас заведені кримінальні справи на 18 керівників обласних адміністрацій, трьох керівників обласних рад, 70 керівників районних адміністрацій. Коло тисячі державних службовців проходить по карних справах. Коли це було? Ніколи не було. Питання ще в тому, щоб виграти ці справи. Ми цю дорогу пройдем. 
Ведуча: Питання корупції є важливим для інвесторів. Чимало з них і досі бояться інвестувати в Україну, попри дешеву роботу силу і величезний ринок в 40 мільйонів споживачів. 
Віктор Ющенко: Головна проблема тут - як прийти на цей ринок, як наприклад, тут купити землю, завод, як захистити інвестиції. В Україні, щоб отримати земельну длянку, треба 34 рішення. За законом, який я ініціював в парламенті, треба 2 рішення: провести конкурс і заплатити гроші, якщо ти виграв конкурс. І на 32 ступені випадає втручання влади в бізнес. Те саме - регуляторна політика. Маємо 16 типів сертифікатів, в Європі - 9. Треба дати бізнесу норми, до яких він звик на Заході. Тому ми проводимо радикально нову регуляторну політику, яка розведе бізнес та чиновника. Учора в мене була 6 годин зустріч з бізнесом. Як змінити 250 законів часів Кучми? 150 постанов уряду? 66 указів президента? більше 4 тисяч регуляторних актів? Це і є предметом роботи до 1 січня, щоб зробити ефективне регуляторне поле для бізнесу. 
Ведуча: Ми сказали що хочете стати членом СОТ до кінця року? Ви гадаєте, це реально?
Віктор Ющенко: Так, це реально. Ми підписали майже 40 двосторонніх проколів про взаємний доступ товарів, 10 законів, що відповідають ключовим вимогам ринку, нам залишилося 10 поправок до діючих законів. На наступному тижні ми спробуємо половину з них імплементувати . Ми сподіваємося, що 1 грудня на засіданні СОТ буде поставлено питання про членство в СОТ. 
Ведуча: Наскільки серйозно налаштованою є Україна щодо членства в ЄС і які є часові параметри?
Віктор Ющенко: Це наша стратегічна ціль і вона відповідає нашим стратегічним інтересам. В нас є план дій Україна-ЄС, розрахований на три роки. За ці три роки Україна має отримати статус України з ринковою економікою - і ми це зробимо в цьому році. Вступити в СОТ - зробимо в цьому році. Наступного року розпочати переговори про зону вільної торгівлі. І останнє - розпочати переговори про асоційоване членство. 
Ведуча: Як Україна планує врівноважувати свої стосунки з політикою щодо Росії? 
Віктор Ющенко: Західні кордони України межують з ЄС, одним із самих ємких ринків світу. Щоб конкурувати з цим ринокм, ми маємо володіти принцпиами і стандартами, на базі яких здійснюється співпраця в Європі. На сході ми межуємо з Росією. Це ринок в 6 разів менший, але важливий для України, оскільки там 18-20% нашого експорту, або 20 мільярдів доларів обороту. Але щоб триматися на цьому ринку, є інші правила. В том числі і Єдиного Економічного Простору. Ми співпрацюємо і в цьому напрямку, але керуючись двома принципами: це відповідає національним інтересам України, принцип наших стосунків на сході не повинен суперечити ншій співпраці із Заходом. 
Ведуча: Чи вважаєте ви, питає слухач, що пан Путін становить загрозу українській незалежності? 
Віктор Ющенко: Я думаю, що Україна досить прозоро задекларувала за останні місяці свою політику. Ми інтеруємося до Євросоюзу, попередня влада таких декларацій не робила, перейшли з квітня на план інтенсифікованого діалогу з НАТО. Але не треба базувати політику на принципі або-або. Це не політика ПРОТИ когось, це політика реалізації наших національних інтересів. Коли ж ми говоримо про стосунки з Росією, це - великий сусід, і нам не треба ні з ким сваритися. В тому числі і з Росією.
Ведуча: Читач запитує, з огляду на економічну залежність від Росії, український уряд лишатиметься залежним від коливань енергетичного ринку?
Віктор Ющенко: З одного боку, газ і нафта - це політика. З іншого, ваше питання є риторичним. А як відбулася Литва? Естонія? Польща? Які користуються тим самим газом. Ми живем в 3-му тисячолітті, де лише газом моделювати політику - це вже не є почерк наших днів. 
Ведуча: Читач з російського сайту Бі-Бі-Сі з Білорусі запитує, якою буде політика України щодо Білорусі? Чи збираєтесь ви наприклад ретранслювати терепередачі на Білорусь, чи ви зустрічатиметесь з білоруською опозицією? 
Віктор Ющенко: Україна послідовно підписувала демократичні сили в Білорусі. Я щасливий, що на Майдані було багато білоруських колег. З точки зору офіційної влади, моєю метою є дати ті сигнали, які б давали нові шанси. Для цього покликані мої офіційні контакти. Йдуть дуже складні політичні процеси. Мають бути конкатки, має бути діалог, круглий стіл. Давайте почнемо хоча б прагматичний діалог. Як вийти з дискусії про делімітацію і демаркацію кордону? Як зробити режим вільної зони? вільного прикордонного спілкування? Як зробити траспортний коридор до Балтії, включаючи Білорусь? Не говорячи вже про політичні аспекти: моя країна підтримує всі рішення, що стосуються Білорусі в рамках ЄС та ОБСЄ. Хоча це наші сусіди, треба проводити делікатні стосунки, не переступити ту межу. 
Ведуча: І зовсім останнє питання: чи думаєте Ви, що революція, подібна до „Помаранчевої", може статися у Росії?
Ющенко: Я переконаний, що „Помаранчева революція" дала приклад для мільйонів людей, для яких питання волі, свободи, демократії є ще актуальним, - незалежно від того, чи вони живуть в Росії, чи вони живуть у Білорусі, чи вони живуть у четвертих чи п'ятих країнах. Це був хороший приклад; аплодисменти людям, які хочуть змінити свою країну на краще. Переконаний, що з української „Помаранчевої революції" мільйонами людей зроблені прекрасні висновки. Мільйонами людей. Чи приведуть вони до революції? Можливо, це питання часу; можливо, це питання так і залишиться питанням. Але те, що ці люди вже змінилися, що для них є унікальний приклад – що зробила українська нація, велика, європейська нація; я думаю, що це – приклад, який придає сили, який придає натхнення, що ви – такі ж самі, що ви ж сильні, ви можете це зробити.
