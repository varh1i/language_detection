
Vaata tulemusi
Keskmiselt üks kord kahe kuu jooksul ilmub Eesti kirjutavas pressis kaht liiki lugusid lastekodudest. Esimeste sisuks on kurtmine – kas siis töötajate madalate palkade, laste kehvade elutingimuste või lastekodulaste suutmatuse üle eluga toime tulla. Teist liiki, positiivse tooniga sõnumites kirjeldatakse vaimustuse ja imestusega (!) üksikuid suure südamega annetajaid või muidu entusiastlikke heategijaid, samuti ollakse üllatunud, kui mõni üksik lastekodulaps on kusagile jõudnud – näiteks kõrgkoolini. 
Minu jaoks pani neile haletsevatele või imestust avaldavatele kirjutistele krooni Agnes Kuusi lugu «Hooldusperesid jääb lastekodulastele üha vähemaks» (PM, 17. 09), kinnitades üht Eesti Vabariigis levinud müüti: lastekodu on mõttetu asutus ja sealsed lapsed on hingeliselt või füüsiliselt ruineeritud seltskond, kellest reeglina ei saa kunagi oma eluga hästi toime tulevaid kodanikke. 
Mis on neist saanud? 
Kui mõnel neist lähebki elus hästi, siis on see suur erand, tõeline meediasündmus. Lugu algab tõdemusega «nõukogudeaegne pärandus – lastekodu – on visa kaduma» ja jätkub Lastekaitse Liidu projektijuhi Marika Ratniku hävitava hinnanguga « lastekodu peaks olema viimane koht, kuhu laps satub». 
Nõnda paneb artikkel stigma, põletusmärgi külge kõigile neile umbes tuhande viiesajale Eesti lastekodulapsele ja loob lastekodudest hädaoru kuvandi. 
Märgi saavad külge ka kunagised lastekodulapsed. Hinnanguliselt on Eesti elanike hulgas nõukogudeaegsetest lastekodudest aastatel 1945–1992 läbi käinuid vahemikus 9000–14000, lisaks veel praegu elavad sõjaeelse Eesti lastekodulapsed. Ehk pakub see valijasegment märkimisväärse suuruse tõttu huvi poliitikutele?
Minagi olen pärit just sellest «viimasest kohast, kuhu laps peaks sattuma», tagatipuks veel nõukogudeaegsest. Allpoolkirjeldatu ei ole hale nostalgiline lapsepõlvemeenutus ega püüd ilustada nõukogulikku minevikku. 
See on mure selle pärast, et suhtumine lastekodudesse ja sealsetesse lastesse on muutunud võrreldes nii sõjaeelse Eestiga kui neetud nõukaajaga.
Tegin oma kunagiste Riisipere lastekodu kaaslaste abiga statistikat aastatel 1959–1964 seal elanute haridustee ja praeguse tegevuse kohta. Mul õnnestus saada andmeid 60 tollase lastekodulapse kohta. 
Neist omandas kõrghariduse üheksa. Teadusliku kraadini jõudis kaks inimest. Praegu on nende hulgas ärimehi, kelle ettevõtete aastakäive ületab 50 miljoni piiri. Väikeettevõtlusega tegeleb kümmekond küsitletut. On üks tunnustatud klaasikunstnik – kunstiakadeemia õppejõud –, lisaks suur hulk tublisid töölisi. 
On neidki, kelle elu on olnud vähem edukas, kuid kokkuvõttes sain tolle ajastu Eesti keskmisega enam-vähem sarnase läbilõike. Nende lastekodulaste edasine elukäik ei erinenud oluliselt keskmise eestlase elukäigust. 
Ma ise lahkusin lastekodust 1964. aastal ellu, nagu oli kirjas lõppaktis. Lahkusin, üks käsi taskus, teise otsas kohver väheste riietusesemete ja raamatutega, mida oli kombeks tollal lastekodus sünnipäevadeks kinkida. Lahkusin mitte koju – seda mul ei olnud vaid iseseisvasse ellu, looma oma kodu. Ilma hambarahata ja kindlustatud elamispinnata. 
Nagu paljud mu kaaslasedki. Lastekodu oligi meile koduks. Sestap siis oleme käinud sageli koos sealsamas Riisiperes, ehkki see imekaunis maja ei teeni juba ammu lapsi. 
1500 last
Praegu on lastekodudes ligi poolteist tuhat last. 1936. aasta andmetel oli neid umbes 1800. Tollal Eestis toiminud lastekaitse regulatsioonist lähtudes püüti leida lastekodulastele pered, kuid ometi ei õnnestunud see alati – nagu praegugi. Samapalju oli lastekodulapsi ka Nõukogude ajal. Arv on jäänud muutumatuks pikkade aastate jooksul. Nagu järeldub ülalmainitud Agnes Kuusi artiklist, on minister Paul-Eerik Rummo soov leida igale lastekodulapsele päriskodu esialgu vaid heleroosa unistus. 
Mida teha nende 1500 lastekodulapsega? Miks on praegu lastekodulaste seisund ja elukäik niisugused, et Lastekaitse Liidu projektijuht peab lastekodu viimaseks kohaks, kuhu laps võiks sattuda? On ju lastekodulapsele riik isa-ema asemel. Kas riik on rongaema?
Sõjaeelses Eestis kehtinud hoolekande seaduse järgi ei tohtinud lastekodust last enne ära saata, kui talle oli õpetatud mingi amet, ja lahkunud lapsel oli kahe aasta vältel oma nõustaja (praegune seadusandlus seda nõuet ei sätesta). 
Samasugune süsteem jätkus inertsi mõjul ka Nõukogude ajal. Lastekodud jätkasid tegutsemist nendessamades hoonetes (tavaliselt mõisahooned), alles jäid ka juurdekuulvatel maadel toimivad põllumajanduslikud abimajandid. 
Näiteks Riisipere lastekodule kuulus enne sõda (tollal piiskop Plato nimeline Tallinna lastekodu) 200 hektarit maad. 
Paljudes lastekodudes olid küllalt hästi sisustatud õppetöökojad. Suure osa tööst abimajandis tegid lapsed. Riisipere lastekodus oli 1958. aastal neli abimajandi palgalist töötajat, oli ka kahekümnepealine lüpsikari. Efektiivsus oli kõrge tänu odavale laste tööjõule ja toodang tuli laste toidulauale omahinnaga. Lastekodu oli ka tootmisüksus, mitte ainult kulutaja. 
>
 
