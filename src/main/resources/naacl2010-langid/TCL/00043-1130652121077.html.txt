
‘Ik ben een harde trainer die bereid is af te zien, als de speelsters dat tenminste ook doen. Maar mijn inbreng op de training zie ik niet terug in de wedstrijd’, zei Mathieu (61) zondag. Hij zat zaterdag al niet meer op de bank bij de competitiewedstrijd in Sneek.
‘Ik wil zien dat er gewerkt wordt. Het is topsport, het bestuur heeft de lat hoog gelegd door te willen spelen voor de landstitel, de beker en een finaleplaats in de Top Teams Cup. Die uitdaging ben ik aangegaan, maar dan moest er wel op mijn manier worden gespeeld.’
De ex-vrouwenbondscoach, die in zijn 32-jarige trainerschap zijn sporen heeft verdiend als mannentrainer, had vooral moeite met de ‘mentaliteitskwestie’. ‘Het gaat allemaal te gemakkelijk. Je hoeft niet altijd lief te zijn bij vrouwen.’
Mathieu kon ook moeilijk omgaan met de gezelligheidscultuur bij de landskampioen uit Lichtenvoorde. De speelsters hebben verrast gereageerd op zijn besluit.
