
KAAPSTAD. - Ofskoon Free State Stars heel onder op die Premierliga-punteleer lê, glo Gordon Igesund (afrigter van Ajax Cape Town) dit sal 'n groot fout wees as sy sokkerspan die Vrystaters onderskat.
Die Urban Warriors en die manne van Bloemfontein raak vanaand in die Athlone-stadion slaags.
Stars het nog nie vanjaar 'n wedstryd gewen nie, maar Igesund glo daar moet nie té veel daarin gelees word nie.
" 'n Mens moet jou nie blind staar teen die feit dat Stars onder op die punteleer lê nie. Dit is 'n span wat tot dusver sewe gelykop-uitslae in sy elf wedstryde behaal het. Dit beteken dié wedstryde kon enige kant toe gedraai het," het Igesund gister gesê.
"Stars is 'n goeie span en die probleem vir ons is kleiner spanne het gewoonlik geen aansporing nodig nie. 
"Hulle is desperaat om op die wenpad te kom, en sal alles in hul vermoë doen om te verseker hulle speel volgende jaar nog in die Premierliga-reeks.
"Ons weet dus dit gaan nie maklik wees nie, maar ek verwag dat ons steeds sal wen," het hy gesê.
"Maar ons moet daarteen waak om die wedstryd nie té oorgerus te benader nie, want ons kan dalk net met die stert tussen die bene uit die stryd tree."
Ajax CT beklee die vierde posisie op die Premierliga-punteleer met 17 punte ná 11 wedstryde.
'n Oorwinning vanaand sal die Urban Warriors verby Golden Arrows in die derde plek laat skuif.
Santos kom ook vanaand in Johannesburg teen Jomo Cosmos te staan.
Die People's Team sukkel wel om dié seisoen op die wenpad te kom, maar hy was darem nog nie aan die verloorkant in sy wegwedstryde.
Roger de Sa, Santos se afrigter, het ná sy span se nederlaag (van 1-2 op 15 Oktober) teen Bloemfontein Celtic gesê sy span se onvermoë om doelkanse af te rond, is vir hom 'n bekommernis.
'n Goeie vertoning teen 'n span soos Cosmos, wat ook sukkel om vanjaar op dreef te kom, sal dalk net die regte medisyne vir die Kapenaars wees.
Cosmos lê voorlaaste (15de) op die punteleer met 9 punte uit 10 wedstryde, terwyl Santos (12de) 11 punte in sy 11 wedstryde verdien het.
TV: Van 19:00 op SS 3 op DStv. 
