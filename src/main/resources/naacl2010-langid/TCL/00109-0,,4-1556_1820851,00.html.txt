
AS jy oud genoeg is om die Goons se lawwe kenwysie "ying tong ying tong iddle ying tong iddle i poo . . ." te onthou, sal jy gaande wees oor die toneelstuk, Ying Tong - A Walk with the Goons, wat tot 29 Oktober in die Theatre on the Bay in Kampsbaai opgevoer word.
Dis ook 'n puik geleentheid om 'n geslag wat nie die aweregse humor van dié Britse komediante ken nie, daaraan bekend te stel.
Roy Smiles se stuk bied, volgens Graham Hopkins, een van die spelers, almal die kans om te sien hoe die Goons die totale begrip van komedie op sy kop gedraai het. 
"Hulle het anargistiese komedie begin en komediante soos Monty Python geïnspireer om alles net 'n stappie verder te voer."
Hopkins vertolk in die toneelstuk die rol van Peter Sellers. Saam met hom is Malcolm Terrey as Spike Milligan en Michael Richard as Harry Secombe.
Ying Tong bied ook insig in die manier waarop die geniale Milligan se kop gewerk het. Jy sien egter ook die ander kant van dié man, wat ook teen geesteversteuring moes veg. Albei kante word belig deur die stuk in 'n gestig te laat afspeel. Milligan kry dan besoek van sy mede-Goons in hul verskillende rolle. 
Vir Hopkins was dit 'n eer maar ook 'n groot uitdaging om Sellers te speel. "Dis 'n feit dat baie komediante eintlik baie hartseer in hul lewe het. Van Sellers word gesê dat hy nie 'n 'self' gehad het nie. Hy was maar net die somtotaal van al die karakters wat hy vertolk het. Ek dink hy was 'n genie."
Hy meen die toneelstuk gaan 'n nuwe geslag Goon-aanhangers kweek. Oud en jonk geniet die stuk, en hy hoop hulle gaan van die beskikbare bande en CD's aanskaf.
"Mense het in elk geval al verleer om te luister, en die radio, of dalk nou bande en albums, gaan hulle weer hul verbeelding laat inspan. Wat die grapmakers doen en sê, gaan jou weer prentjies in jou kop laat verf. Jy gaan weer jou verbeelding gebruik. Dis só jammer dat die radio as teater-medium deesdae geringgeskat word."
Hopkins meen vandag se skerpskertsers moet die Goons bedank vir die pad vir hulle oopgemaak het.
Anders as die meeste akteurs wil Hopkins nie nog daardie een groot klassieke rol vertolk nie. Hy is baie meer opgewonde oor nuwe werke wat geskryf word en die ontdekking van werke wat tot onlangs onbekend was. Hy noem as voorbeeld sy vorige twee rolle, in die stukke Honour en Address Unknown. 
Hy vertel geamuseerd dat hy - ten spyte van 20 jaar as akteur, met verskeie verhoogproduksies agter sy naam en selfs 'n Fleur du Cap-prys op sy rak - steeds onthou word as Cecil John Rhodes in die televisiereeks Barney Barnato. 
"Ek gee nie om dat ek as historiese figuur onthou word nie. Ons is per slot van rekening niks sonder geskiedenis nie.
"Die Goons is deel van die geskiedenis wat onthou moet word. Dis lekker as 'n vars bries met 'n lag en 'n grap kan inwaai."
