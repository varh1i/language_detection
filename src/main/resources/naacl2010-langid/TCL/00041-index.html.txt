PUTRAJAYA: Bertindak atas prinsip kemanusiaan bagi membolehkan tahanan menyambut Hari Deepavali esok, Jabatan Imigresen hanya mengkompaun RM200 ke atas setiap seorang daripada 27 warga India yang ditahan kerana menyalahgunakan permit di ibu negara pada Jumaat lalu. Mereka yang ditahan kerana menyalahgunakan permit pelancong untuk bekerja, boleh didakwa mengikut Akta Imigresen 1959/63 (Pindaan 2002) yang boleh didenda RM500 atau penjara tidak lebih enam bulan, jika sabit kesalahan. Pengarah Penguat Kuasa Imigresen, Datuk Ishak Mohamad, berkata pihaknya menggunakan budi bicara dengan tidak mengenakan kompaun yang tinggi kerana mahu memberi peluang kepada tahanan menyambut Deepavali. Selain itu, tahanan juga diminta membayar RM100 bagi pas khas yang membolehkan mereka tinggal di negara ini 10 hari lagi dan memudahkan pulang ke negara asal. "Mereka yang ditahan di Depoh Lapangan Terbang Antarabangsa Kuala Lumpur (KLIA) dibebaskan hari ini (semalam) selepas membayar kompaun dan pas khas berjumlah RM8,100," katanya di sini, semalam. Jumaat lalu, 32 warganegara asing termasuk lima warga Pakistan ditahan di Brickfields, Kuala Lumpur kerana menggunakan pas lawatan sosial untuk menjalankan perniagaan sempena Deepavali. Pergerakan mereka cukup terancang dan siasatan awal menunjukkan peniaga itu membayar RM5,700 kepada seorang ejen di India sebagai sewa tapak ekspo Golden Indian Shopping Festival di tempat letak kereta KL Sentral. Mereka ditahan ketika sedang berniaga barang keperluan perayaan seperti produk dari India, kain ela, sari, pakaian, aksesori dan merancang tinggal di Malaysia selama 24 hari. Ishak berkata, lima warga Pakistan masih ditahan kerana mempunyai pas pelajar dan Jabatan Imigresen akan memanggil kolej terbabit hari ini bagi membolehkan siasatan dijalankan. "Mereka akan dibebaskan kemudian selepas kolej terbabit memberi penjelasan bagaimana pelajar mereka boleh berniaga," katanya. Ishak juga menjelaskan ada di antara pekerja di pesta jualan terbabit mempunyai pas kerja sah tetapi ramai yang masuk sebagai pelancong turut berniaga. "Ejen bertindak bijak mencampurkan pekerja yang memiliki permit sah dengan tidak bagi mengaburi mata pihak berkuasa," katanya sambil menegaskan Jabatan Imigresen tetap menjalankan pemeriksaan. 
