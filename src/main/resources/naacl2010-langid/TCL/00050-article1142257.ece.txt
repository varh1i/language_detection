
 
Spillet har rimelig tydelige referanser til klassikere som Pac-Man 
FOTO: ATARI
og Mario, her med habitten fra Super Mario Sunshine.
FOTO: ATARI
 Asterix og Obelix XXL2: Mission Las Vegum
 
 Aldersgrense: 7+ år 
 Produsent: Atari 
"En hel by bare til spill og moro? Romerne er gærne, Asterix!" Asterix og Obelix tar turen til Las Vegum.
Historiene om Asterix og Obelix er noe av det kuleste som er laget på tegneseriefronten. En sjelden blanding av fantastiske tegninger, humor, mer eller mindre nyttig info om romertiden og masse satiriske referanser til vår egen tid, har bidratt til å gjøre serien om den lille, spinkle spretten med barten og den digre bamsen som falt i styrkedråpegryta som liten til en stor suksess.
Uten opphaussing
Uten noen som helst form for opphaussing i forkant, tar Asterix og Obelix turen til Las Vegum på PlayStation 2 og PC. Og selv om dette ikke er et spill vi har blitt fortalt at vi skal glede oss til på forhånd, er det ikke desto mindre en sjarmbombe som passer for barn i alle aldre.
Spillet begynner med at Miraculix (den trofaste trollmannen i serien) ser ut til å ha gått over til romernes side. Men dette tar ikke Asterix for god fisk sånn uten videre, og legger ut på eventyr sammen med Obelix og Idefix for å finne ut av hva som foregår.
Full fart. 
Dermed braker det i gang, og det går ikke lenge før romerske legionærer fyker vegg-imellom mens støvlene deres, tradisjonen tro, står igjen på bakken. Spillet tar den velkjente metahumoren fra tegneseriene over i spillverdenen, og du møter figurer som ligner på alt fra Sam Fisher i Splinter Cell til selveste Mario. Du treffer til og med en tjukkas med lang flette som heter Larry Croft.
Det er uhorvelig mange romere å banke seg gjennom, og av og til må du ta deg av hundrevis av dem for å komme deg videre. De to gallerne bruker gjerne en romer til å banke de andre med, og hvis du bruker en spesialteknikk til å ta knekken på en legionær som har et ikon over hodet, får Asterix styrkedråper. Og da går det virkelig vilt for seg på slagmarken. Du møter også til stadighet romere i den velkjente skilpaddeformasjonen som Obelix kan more seg med å slenge rundt omkring.
Spillet er dessverre ikke på norsk, men barn som kjenner Asterix og Obelix fra før kommer til å elske det uansett.
