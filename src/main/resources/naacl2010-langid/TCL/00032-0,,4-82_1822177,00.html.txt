
EK is 'n derdejaarstudent aan die fakulteit lettere en wysbegeerte aan die Universiteit van Stellenbosch. Kyk, hier word ons as onskuldige bloedjies al dekades lank geheel en al ontheem en ontredder. Al die heidense gevare word ons mildelik ingestop, dis evolusie, kommunisme, filosofie, eksistensialisme, feminisme en enige onaardse samestelling van sulke onaanvaarbaarhede. En, o wee, nou nog die grote T . . . Asof dit nie genoeg is dat ons gekonfronteer word met sulke allervreeslike nonsies en dinge nie, moet dit nou boonop sowel in Afrikaans as Engels (gevaar) gebeur (o, angs en bewing).
Dis tog goed om te weet dat daar slim grootmense is wat hulle nog oor ons bekommer. Veral siende dat ons hoegenaamd nie weet hoe om ons klaarblyklike ontevredenheid te lug nie. Sien, ons dosente vra gereeld om ons terugvoering oor die taalkwessie, maar die ywerige stryders daar buite kan sien ons lieg.
Ons reaksies van "ons is tevrede, waaroor is die bohaai?" is niks meer as 'n dapper gekners van tande nie. Ons taalstryders weet ons is eintlik onderdruk. Ons het nie 'n idee van die groot Engelse gevaar wat dreig om ons in te sluk nie. Ons, wat in die klasse sit, weet nie wat regtig aangaan nie.
Ons dink ons is tevrede, maar nee, eintlik is ons nie tevrede nie - en dit moet ons aan die verstand gebring word. Wat weet ons tog in elk geval van groot, moeilike dinge soos ons eie taal en die posisie daarvan op die vlak waaroor al die bohaai gaan?
Net oor ons daagliks daarmee te doen het en in die klasse sit waaroor almal die koerante vol skryf, impliseer tog nie dat ons enigsins meer daarvan weet as ons pligsgetroue studeerkamer-vryheidsvegters nie.
Tog so goed daar is mense wat hulle oor ons, die arme, hulpelose bloedjies wat boonop Afrikaans praat, bekommer. Dalk is "die bewasemde toestand van die ideologiese bril" 'n goeie tesis-onderwerp. Dit vertaal ook maklik.
MARIUS SWART, Stellenbosch 
