Предаванията на ББС за Европа започнаха заедно с борбата срещу германския нацизъм и италианския фашизъм, а по-късно продължиха по време на Студената война и конфронтацията със Съветския съюз. 
Предаванията за чужбина на английски започнаха през 1932. Те бяха насочени главно към слушатели в страни като Австралия, Канада и Нова Зеландия в опит да ги накарат да останат част от Британската империя. През 1933 нацистите дойдоха на власт в Германия. Когато Втората световна война започна през 1939 ББС вече имаше предавания на немски, италиански, френски, испански и португалски. Докато германската военна машина покоряваше Европа, ББС започна да предава на полски, чешки, словашки, унгарски, холандски, български, сръбско-хърватски и други. В края на войната през 1945 ББС излъчваше на 45 езика за цял свят. Хю Грийн, който по-късно стана генерален директор на ББС, обясни по следния начин редакционната философия: "Когато чуват, че говорим откровено за пораженията си, слушателите ще ни вярват, когато говорим за победите си". 
С началото на Студената война ББС се изправи пред нови предизвикателства. За разлика от американската "Свободна Европа" ББС не беше пропагандна станция. В основата на редакционната политика продължаваше да стои същият принцип - когато чуят фактите, слушателите трябва сами да си правят изводи. За разлика от американските радиостанции, например, ББС не подтикваше унгарското въстание срещу Съветския съюз през 1956. Тази политика създаваше вътрешно напрежение, като много хора смятаха, че ББС не се ангажира достатъчно в това, което се смяташе за борба срещу комунизма. 
Езиковите редакции на ББС бяха откривани и закривани. Предаванията на немски език спряха през 1999 след 60 години. ББС съобщи тогава, че според последни проучвания голяма част от влиятелните фигури в Германия слушат предаванията на английски език. Вестник "Франкфуртер Алгемайне" коментира това съобщение така: "От сега нататък всеки, който не говори английски достатъчно добре, не е достоен да слуша ББС". С течение на годините изчезнаха предаванията на холандски, финландски, френски за Европа, италиански, испански, а също така на японски, иврид и малайски. По време на Студената война неруските нации в Съветския съюз нямаха друг избор и трябваше да слушат на руски. Едва след разпадането на Съветския съюз през 1991 британското правителство позволи излъчването на програми на езици като украински, узбекски, азербайджански, киргизки и казахски. Албанската редакция, която беше затворена през 1967, беше отново създадена през 1993 на фона на войните в бивша Югославия. 
През годините ББС служеше като база за обучение на европейски журналисти, които в много случаи изградиха отлична медийна кариера в родните си страни. Но естеството на електронната журналистика продължава да се променя. Все по-малко хора в развиващите се страни използват радиото като основен източник на информация. Днешното съобщение маркира най-голямата промяна в стратегията на Световните служби на ББС в предаванията за Европа от 40-те години насам.
