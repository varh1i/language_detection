
Mõistete virvarr ajab segadusse. Enam ei saagi aru, kas üldse ja mida nüüd karta – kas linnugrippi või mingit müstilist pandeemiat või hoopiski täiesti tavalist grippi, mis meid ikka umbes praegusel ajal piinama tuleb. 
Olen nõus, teil on päris õige tunne. Meil on sama mure, sest seoses linnugripiga räägitakse läbisegi tegelikult kolmest erinevast haigusest. 
On linnugripp, mis levib üldjuhul ainult lindude hulgas. On n-ö tavaline, hooajaline gripp, mis just alustab oma sügis-talvist rünnakut. 
Ning lisaks siis veel see müstiline pandeemiline gripiviirus ehk gripipandeemia, mida ei ole ega tarvitsegi tulla, kuid mille eest maailma tervishoiuorganisatsioon (WHO) hoiatab, et see võib tulla, ja riik peab võimalikuks gripipandeemiaks valmis olema. 
Vastav hoiatus on minu mälu järgi üleval juba vähemalt kolm aastat. Osa teab rääkida, et hoiatus pärineb veelgi varasemast ajast, 1997. aastast. 
Segadust tekitab kindlasti see, et kuigivõrd on kolm erinevat haigust omavahel seotud ja neil on ühistunnuseid. Näiteks kuuluvad nad A-grupi gripiviiruste hulka, nende ülesehitus looduses on sarnane ning tüvede kirjeldamiseks kasutatav tähtede ja numbrite kombinatsioon samuti. 
Üldiselt on gripiviirus väga muutuv, tüvesid tekib juurde ning igal hooajal on erinevad tüved. Linnugripi puhul on praegu räägitud tüvest AH5N1, kuid ka see ei ole ainus tüvi. 
Eestile geograafiliselt lähenev linnugripp kujundab üldist tausta. Üldises taustas aga omakorda eristub hirmutav võimalus – vähemalt nii olen mina tõlgendanud erinevaid sõnumeid –, et just linnugripp tähendab esimest tõsist ohtu. Et gripis linnud võivad nakatada inimest ning tappev pandeemia hakkabki laastama. 
Linnugripi kolle on üks teoreetiline võimalus gripipandeemiaks. Seda juhul, kui lindude hulgas leviv gripiviirus muteerub või kuidagi kombineerub inimestel leviva gripi tüvega. Selle tagajärjel võib tekkida täiesti uue, senitundmata tüvega inimeselt inimesele leviv gripp. 
Nii et seos on. Kuid et haigestuda, pean kokku puutuma gripilinnuga. 
Jah, kui olete linnukasvataja ning askeldate oma linnumajanduses nii, et ei pea puhtuse nõuetest kinni, võite nakatuda linnugrippi. Juhul kui samal ajal põete ka tavalist grippi, võib tekkidagi täiesti uus gripiviiruse tüvi. See on üks gripipandeemia puhkemise hüpoteese. 
Kuid hüpoteetiliselt on sama ohtlik ka võimalus, et n-ö tavaline, hooajaline inimestel leviv gripiviirus muteerub pandeemiliseks. 
Pandeemia tähendab laustaudi. Kui püüda gripipandeemiat Eesti oludesse kanda, siis millal oleks põhjust öelda, et meil on gripipandeemia? 
Gripipandeemiaks võib nimetada inimeste massilist haigestumist üle maailma uue tüvega grippi. 
Üldiselt on võimatu, et Eestile langeb osaks jutumärkides au teatada: meil on gripipandeemia. Sest tõenäosus, et just Eestis tekib gripiviiruse uus, inimeselt inimesele levima hakkav senitundmata tüvi, on üliväike. 
Teiseks, gripipandeemia kuulutab välja WHO, mis jälgib olukorda üle maailma, ning just WHO laborid annavad lõpliku kinnituse uue tüve kohta. 
Niisiis, linnugripi lähenemine ei anna põhjust paanikaks? Tulgu, küll me temast jagu saame. 
Kui lugeda WHO antavat teavet, siis nad absoluutselt ei kajasta linnugripi leviku kohta uudiseid. Linnugripp jõudis küll Euroopasse, kuid nad ei räägi sellest midagi. WHO-d huvitab ainult Aasia, sest sealses neljas riigis inimesed haigestuvad ja ka surevad. WHO uurib küsimust, kas tekib inimeselt inimesele leviv uus tüvi. 
Euroopa ei paku WHO-le praegu huvi, kuna inimeste haigestumist ei ole. 
Linnugripp iseenesest on täiesti tavaline nähtus. Kuid pikka aega on see jäänud meie jaoks kuidagi kaugeks, et ah, see on midagi kusagil Aasias. Nüüd aga tulevad järjest teated, et linnugripp jõudis Euroopasse ning eks inimene järsku tunnetab, et see ei olegi enam kaugel. 
Kuigi ka see pole mingi uudis. Näiteks oli linnugripi tõsine kolle Hollandis 2003. aastal ning haigestusid inimesedki. Oli 89 haigusjuhtu ja tekkis väga suur paanika. Tüveks oli neil A/H7N7, mis ei ole nii agressiivne ning enamik haigeid õnnestus kodus ravida. Kuid jah, oli ka üks tüsistustega juhtum, mis lõppes surmaga. 
Ent ei mäleta, et 2003. aastal oleks keegi paaniliselt rääkinud, et näe, kui palju inimesi Hollandis juba haigestus. Samas oleks põhjust rääkida olnud palju rohkem kui praegu. 
Kui nüüd tulebki kusagilt Eestimaa nurgast teade, et linnugripp on sees, mis järgneb? Mida see tähendab? Linnud tapetakse, inimesed viiakse karantiini? 
See tähendab hädaolukorda põllumajandusministeeriumi haldusalas. Käivituvad veterinaarkontrolli meetmed. 
Inimesi ei ole vaja ära tuua ega karantiini panna, kui nad täidavad kõiki vajalikke ettekirjutisi ja hügieenireegleid. 
>
 
