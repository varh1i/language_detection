
Poliisi löysi uhrin vasta sen jälkeen, kun tämän omaiset olivat tehneet miehestä katoamisilmoituksen. 
Hämeenlinnalaismies virui ainakin kymmenen tuntia tajuttomana onnettomuuspaikalla hänen autonsa suistuttua hirviaitaan Hattulassa Hämeenlinnan lähellä. 
Ulosajo sattui Hämeenlinnan ja Tampereen välisellä moottoritiellä ilmeisesti varhain perjantaiaamuna. Poliisi sai ohiajaneilta autoilijoilta ensimmäiset ilmoitukset tapauksesta ennen aamukahdeksaa, kertoo ylikonstaapeli Ilkka Iivari Hämeenlinnan poliisista.
Paikalla kävi päivän mittaan kaksikin poliisipartiota, mutta poliisit eivät huomanneet maassa makaavaa uhria. Partiot laittoivat poliisin teippinauhan hirviaitaan merkiksi siitä, että poliisi on käynyt paikalla. Tämän jälkeen partiot poistuivat paikalta.
Uhri viiden metrin päässä autosta
Iivarin mukaan poliisit olettivat, että kyse on vanhasta ulosajosta. Auton ikkunat olivat jäässä ja ovet olivat kiinni. Myös ulosajosta ilmoituksen tehneet ohiajajat luulivat ulosajon sattuneen jo aikaa sitten.
Tapaus alkoi selvitä poliisille sen jälkeen, kun uhrin omaiset kävivät perjantaina alkuillalla tekemässä katoamisilmoituksen miehestä. Omaiset kertoivat kadonneella olleen punaisen farmariauton, minkä jälkeen katoaminen osattiin yhdistää ulosajoon.
Uhri, kolmikymppinen mies, löydettiin illalla noin viiden metrin päästä autosta. Poliisin mukaan paikka oli kasvillisuuden peitossa.
Mies toimitettiin Kanta-Hämeen keskussairaalaan Hämeenlinnaan ja sieltä edelleen Meilahden sairaalaan Helsinkiin. Poliisilla ei ollut sunnuntaina tarkkaa tietoa uhrin vammoista. Miestä ei ollut päästy myöskään puhuttamaan, koska hän oli yhä tajuttomana.
Sanomalehti Hämeen Sanomien mukaan ulosajopaikalla käynyttä poliisipartiota kuultiin lauantaina alustavasti asiassa. Alkuviikosta selviää, miten ja millä aikataululla tapauksen kulku kokonaisuudessaan tutkitaan, huomauttaa Iivari.
