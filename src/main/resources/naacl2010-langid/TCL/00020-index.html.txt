
SAMSUNG Malaysia Electronics (SME) Sdn Bhd, pengeluar peralatan komunikasi mudah alih terkemuka Korea, melancarkan serentak tujuh model baru termasuk model premium telefon kamera dua-megapiksel SGH-600 bagi mengukuhkan kedudukannya dalam pasaran telefon mudah alih tempatan. Tujuh model telefon mudah alih berkenaan dilengkapkan pelbagai ciri dan rekaan untuk memenuhi pelbagai segmen pasaran. Telefon mudah alih berkenaan akan berada di pasaran secara berperingkat sehingga hujung tahun ini, dan akan dijual antara RM399 hingga RM1,899 bagi model SGH-600. Pengarah Urusan SME, Won Jong Duk, berkata model SGH-600 menjadi pertaruhan utama untuk mengukuhkan kedudukan Samsung sebagai jenama premium. Beliau berkata, tujuan Samsung turut memperkenalkan telefon murah bagi membolehkan lebih ramai rakyat Malaysia menikmati kelebihan telefon mudah alih Samsung seperti menerusi model SGH-C120 dan SGH-X150. “Pengenalan model SGH-D600 akan mengukuhkan lagi kedudukan premium jenama Samsung di pasaran menerusi pelbagai ciri unik termasuk skrin QVGA TFT (240x320), pengimbas dokumen, slot kad memori TransFlash, saluran sambungan televisyen dan set telinga stereo Bluetooth,” katanya selepas pelancaran tujuh model terbaru Samsung di Kuala Lumpur, Jumaat lalu. Hadir sama Presiden First Mobile Group Sdn Bhd, KT Ng. Won berkata, model premium SGH-D600 dengan rekaan anggun, penuh dengan ciri dan teknologi pengimejan terkini menyeimbangkan antara prestasi multimedia dan gaya kelas perniagaan. Telefon mudah alih Samsung menduduki tangga kedua dari segi nilai jualan dengan menguasai 27 peratus pasaran selepas Nokia. Selain SGH-D600, enam model lain yang dilancarkan ialah SGH-E760 (RM1,499), SGH-X660, SGH-C120 dan SGH-X150, SGH-X700 dan SGH-D510. Sebahagian model telefon berkenaan masih lagi dalam proses penelitian harga sebelum ia mula diperkenalkan ke pasaran. Model premium SGH-D600 turut menyokong pertukaran data seperti Bluetooth, PictBridge, USB 1.1, E-mail Client SyncML DS, sambungan terus ke televisyen. Ia juga boleh digunakan untuk membuat persembahan power-point, Text, PDF, HTML dan menyiarkannya ke televisyen atau monitor LCD. Samsung Electronics Co Ltd ialah pengeluar separa konduktor, telekomunikasi, media digital dan teknologi pemusatan digital dengan jualan syarikat induk pada 2004 berjumlah AS$55.2 bilion. Ia menggajikan 123,000 kakitangan di 93 pejabat di 48 negara termasuk Malaysia. 
