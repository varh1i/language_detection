पाकिस्तान के सूबा सरहद में अलाई घाटी में भूकंप के ताज़ा झटके आने के बाद, दो लाख की आबादी वाली इस घाटी को अगले दो-तीन हफ़्ते में खाली करवाने की सिफ़ारिश की गई है.
अलाई घाटी में बीबीसी संवाददाता वुसतुल्ला ख़ान को वहाँ राहत कार्यों के संयोजक कर्नल ज़कीर अहमद ने बताया कि उन्होंने वरिष्ठ अधिकारियों से सिफ़ारिश की है कि पूरी घाटी को खाली करवाया जाए.
वहाँ आठ अक्तूबर को आए भूकंप में लगभग छह हज़ार लोग मारे गए थे.
कर्नल ज़कीर अहमद का कहना था कि भूकंप के ताज़ा झटकों के बाद चट्टानें टूट कर नीचे गिर रही हैं, पहाड़ो के मुँह फटे हुए नज़र आ रहे हैं और धुँआ भी देखा गया है.
उन्होंने ज़ोर देकर कहा कि यदि लोगों को घाटी से निकाला न गया तो ऊपरी इलाक़े में बसे कम से कम 25 से 30 हज़ार लोग तो निश्चित रूप से मारे जा सकते हैं क्योंकि वहाँ आठ से दस फ़ुट बर्फ़ गिरती है.
विरोधाभासी बयान
लेकिन बीबीसी के साथ उसी बातचीत में मेजर जनरल शौकत सुल्तान ये भी कहने लगे कि वे नहीं कह रहे कि लोगों को हटाने की कोई योजना नहीं है, बल्कि कई विकल्पों पर काम हो रहा है.
उनका कहना था कि लोगों के पास विकल्प है कि वे टेंट शहरों में नीचे आ सकते हैं और अन्य तरीक़ों का इस्तेमाल भी कर सकते हैं.
बीबीसी संवाददाता का कहना है कि तीन दिन की मेहनत के बाद कटी हुई अलाई घाटी तक रास्ता साफ़ किया गया लेकिन तीन-चार घंटे के बाद ही ताज़ा झटकों के बाद रास्ता फिर बंद हो गया.
लेकिन जनरल शौकत सुल्तान का कहना था कि रास्ते खुले हुए हैं और सड़कों पर लोग आ जा रहे हैं.
संयुक्त राष्ट्र चिंतित
संयुक्त राष्ट्र का अनुमान है कि लगभग बीस प्रतिशत लोगों तक राहत बिलकुल ही नहीं पहुँच पाई है, आठ लाख लोग अब भी बेघर हैं और चार लाख टेंटों की ज़रूरत है जबकि दो लाख के पहुँचने की उम्मीद है.
आठ अक्तूबर को आए भूकंप में पचास हज़ार लोग मारे गए जबकि तीस लाख लोग बेघर हो गए.
स्थिति को देखते हुए अमरीका ने कहा है कि वह राहत कार्यों के लिए अफ़ग़ानिस्तान से 15 और हेलिकॉप्टर भेज रहा है.
पाकिस्तान प्रशासित कश्मीर की राजधानी मुज़फ़्फ़राबाद का दौरा करने के बाद एक वरिष्ठ अमरीकी सैनिक कमांडर जनरल जॉन अबीज़ैद ने कहा कि जल्द ही 15 और हेलिकॉप्टर भेजे जाएँगे.
इसके अलावा अमरीकी सेना का मोबाइल सर्जिकल हॉस्पिटल भी मुज़फ़्फ़राबाद की ओर रवाना हो गया है. इसमें दो ऑपरेशन थियेटर भी हैं.
उधर सऊदी अरब अधिकारियों ने कहा है कि सऊदी टेलीविज़न पर पाकिस्तान के भूकंप प्रभावितों के लिए की गई अपील में तीन करोड़ 20 लाख डॉलर जमा हुआ है. इसमें शाह अब्दुल्ला और प्रिंस सुल्तान की ओर से भी दान दिया गया है.
