Улутчул-демократтык күчтөр 1916-жылкы кызыл кыргын тууралу чындыкты жамы журт билсин деп чакырык таштоодо.
"Улуу Биримдик" улутчул - демократтык партиясынын жолбашчысы Эмил Каптагаев падышалык Орусиянын аскерлери аталган жылы кыргыздардын козголоңун басам деп, улуттун убалына калган деп далилдеди. 
"Орусиядан көчүрүлгөн келгиндер кыргыздын айдоо жерлерин тартып алышкан, өз тартиптерин таңуулашкан жана мас болуп алып, ар кандай зомбулук жасаган, ал барып элдин чыдамын түгөтүп, көтөрүлүшкө себепчи болгон", - деди Каптагаев.
Анын маалыматы боюнча, козголоңду куралы жана согуш өнөрү жагынан кыйла артыкчылык кылган орус аскерлери аеосуз басып, анын артынан он миңдеген кыргыз Кытайга баш калкалай качкан, алар Үркүндө да кызыл кыргынга учураган.
Быйыл жаздагы элдик козголоңдон бери журт ичи тынчый албай турганда ушундай талылуу маселени көтөрүү, айталы, славян тектүү калкты нааразы кылбайбы? 
"Азыр дүйнөдө тарыхый чындыктар өз ордун таап жаткан чакта Кыргызстан да четте калбасы абзел. Эмне үчүн еврейлер жыл сайын холокостту белгилешет?", - деп суроо салды Каптагаев.
"1916-жылы кыргыз жеринде чоң калайман катталганы чындык, – деди тарых илиминин доктору профессор Токторбек Өмүрбеков. - Ал улуттук-боштондук көтөрүлүшү катары тарыхта калат. Бирок аны падышалык Орусиянын кыргыздарды тукум курут кылуу саясаты деп айтуу адилетсиздик болот".
19-кылым башындагы тарыхый окуяларды эскерүү Кыргызстан эгемендикке ээ болгон алгачкы күндөрү көтөрүлүп, атайын жүрүштөр да уюштурулган. Кийин бул окуяга кызыгуу сууй түшкөнсүгөн. Быйыл жазда бийлик оошкону мурдагы тарыхый фактылар кайрадан күн тартибине чыкты. 
Буга байланыштуу өлкө парламентинин спикери Өмүрбек Текебаев өз оюн ортого салды. 
"Тарыхый чындыкты билүү кажет. Маселен, Хиросима менен Нагасакиге кызыл кыргын салган АКШ менен жапондор азыр дос, ал фактыларды эсекерип, жыйынтык чыгаруу керек деп эсептешет. Биз да мурдагы окуялардан сабак алып токтогонубуз туура, аларды чукулап, чоң саясат жасоо жарабайт", – деди Текебаев.
Жергиликтүү тарыхчылардын маалыматына ылайык, 1916-жылдагы чоң калайманда 150 миңден 300 миңге чейин кыргыз жараны жантаслим тапкан экен. Орусиядан көчүрүлгөн келгиндер айдоо жерлерди ээлеп, өз тартиптерин таңуулап жана жергиликтүү калкты эпсиз кордогондон улам кыргыздар көтөрүлгөн деп жазылат кыргыз тарыхында. 
Ал эми советтик тарых илиминде кыргыздар дүйнөлүк 1-согушта жалпы мамлекетти коргоодон баш тартканы үчүн ушундай тагдырга кириптер болгон деп окутулуп келген.
