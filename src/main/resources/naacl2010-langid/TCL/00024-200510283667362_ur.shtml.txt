
Rallin MM-sarjaa ylivoimaisesti hallitseva Sebastien Loeb johtaa Katalonian rallia. Grönholm kaasuttelee kolmantena.
Tämän kauden maailmanmestaruuden varmistanut Sebastien Loeb jatkaa vakuuttavaa menoaan rallin MM-sarjassa. 
Katalonian rallin avauspäivänä ranskalainen Citroen-kuski "antautui" vain kerran, kun kotiyleisön suosikki Daniel Sola ajoi Fordillaan pohja-ajan yhdelle perjantain kuudesta erikoiskokeista. Muilla Katalonian erikoiskokeilla nopein aika kirjattiin Loebille.
Loeb hallitsi myös perjantain rengaspelin. Ajoittainen sade vaikeutti kuljettajien rengasvalintoja.
- Olen tyytyväinen rengasvalintoihini. Erityisesti aamu oli niiden osalta todella hankala. Erikoiskokeet olivat pääosin kuivia, mutta jossain kohdissa piti olla erittäin tarkkana, Loeb sanoi.
Citroen-tallilla on Espanjassa kaksoisjohto, sillä Loebin tallitoveri Francois Duval on toisena. Belgialainen on jäänyt Loebista 53,3 sekuntia.
Peugeot'n Marcus Grönholm piti Katalonian asvaltilla perjantaina kolmanneksi parhainta vauhtia. Inkoolainen ajoi 18,4 sekuntia hitaammin kuin Duval.
- Rengasvalinnat olivat tosi vaikeita, kun ei tiennyt sataako vettä vai onko kuivaa, Grönholm totesi.
- Auton kanssa ei ollut oikeastaan mitään ongelmia. Renkaiden kanssa pitää olla tarkkana lauantainakin, Grönholm jatkoi.
Virolaista Markko Märtiniä Peugeot-tallissa tuuraava ranskalainen Nicolas Bernardi on kymmenentenä.
Solberg ajoi ulos
MM-sarjan kakkostilasta Grönholmin kanssa taisteleva Subaru-kuski Petter Solberg ajoi ulos kilpailun kolmannella erikoiskokeella. Rytäkässä Solbergin autosta hajosi ohjaus. 
Korsikassa tasapisteisiin (71 p.) Grönholmin kanssa noussut norjalainen jatkanee rallia lauantaina superrallisäännön turvin.
- Olin tulossa vasemmalle kääntyvään mutkaan, mutta jarrutin hieman liian myöhään, Solberg tunnusti.
Subarulle päivä oli synkkä, sillä tallin ranskalainen asvalttispesialisti Stephane Sarrazin ajoi myös ulos. Entisen formulakuskin auto paloi ulosajon jälkeen käyttökelvottomaksi.
Fordin Toni Gardemeister kaasutteli perjantaina neljänneksi nopeinta vauhtia. Korsikassa toiseksi ajanut Gardemeister on jäänyt Grönholmista 12 sekuntia.
- Kokonaisuutena olen päivään tyytyväinen, mutta sää oli vaikea ja renkaiden kanssa meni uhkapeliksi. Se on hyvä, että olen melko lähellä kärkeä, Gardemeister totesi.
Rovanperällä tuskaista
Yksityistallin Fordilla ajava Mikko Hirvonen on ensimmäisen ajopäivän jälkeen seitsemäntenä. Kannonkoskelainen oli perjantaina 5,8 sekuntia hitaampi kuin kuudentena oleva Roman Kresta, joka ajaa Fordin toista tehdasautoa.
- Vuoden tauon jälkeen ajo asvaltilla tuntuu kulkevan ihan hyvin. Lauantaina yritetään pitää tämä sijoitus ja mahdollisuuksien mukaan vähän kiristää vauhtia, Hirvonen tuumi.
Mitsubishin Harri Rovanperä on 14. sijalla. Vaihteenvalitsimen temppuilemisesta kärsinyt Rovanperä on jäänyt kärjestä liki neljä minuuttia. Jyväskyläläisen italialainen tallitoveri Gianluigi Galli pitää hallussaan rallin viidettä sijaa.
Lauantaina Katalonian asvalttiteillä ajetaan kuusi erikoiskoetta. 15 erikoiskokeen kilpailu päättyy sunnuntaina.
