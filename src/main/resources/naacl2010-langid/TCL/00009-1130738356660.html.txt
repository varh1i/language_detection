
Samir A. die onlangs opnieuw met zes andere verdachten is gearresteerd op verdenking van het voorbereiden van aanslagen, heeft daar nu wel een andere reden voor dan bij de rechtbank. Die nieuwe overweging wilde hij nog wel met het hof delen.
‘Bij de rechtbank geloofde ik dat ik hoe dan ook zou worden veroordeeld. Maar dat is niet gebeurd’, stelde hij. ‘Nu is er geen belastend bewijs, dus kan ik het beste zwijgen.’ 
Ook gaf Samir A. aan dat hij het Nederlandse rechtssysteem ‘nog steeds haat’. ‘Ik denk wel dat de rechters hun werk met overtuiging doen.’ 
Het gerechtshof heeft voor deze zaak extra onderzoek laten doen om te kijken of de spullen die bij A. thuis werden gevonden, wel of niet hadden kunnen worden gebruikt voor een aanslag. 
De rechtbank in Rotterdam vond na de eerste behandeling van deze zaak namelijk dat het Openbaar Ministerie (OM) meer dan alleen intenties van Samir A. op tafel had moeten leggen voor een veroordeling. Hij had volgens die rechtbank niet de juiste spullen in huis om aanslagen te plegen.
Twee deskundigen van het Nederlands Forensisch Instituut (NFI) bevestigden dat maandag voor het gerechtshof. Volgens hen waren de voorwerpen en stoffen die in A.'s woning zijn aangetroffen, wel degelijk bedoeld voor de fabricage van een explosief. Maar de aangetroffen spullen waren niet voldoende om een bom mee te maken, omdat cruciale onderdelen als de explosieve lading en de ontsteking ontbraken.
Het is het tweede onderzoek naar de spullen die het NFI uitvoerde. In het onderzoek voor de rechtbank kwamen de deskundigen tot dezelfde conclusie. Na de vrijspraak van de rechtbank in april las een van de onderzoekers in de media over aangetroffen voorwerpen die zij niet hadden onderzocht. Een van hen zocht daarna zelf contact met de rechtbank om alsnog nader onderzoek naar te kunnen doen. Dat is onlangs gebeurd. 
De zaak valt nog onder de oude terrorismewetgeving. Daarmee is het moeilijker voor het OM om de plannen van Samir A. te bewijzen dan met de huidige wetgeving. Politie en justitie doen er sinds 2003 alles aan om de 19-jarige terreurverdachte veroordeeld te krijgen. Tot nu toe zonder succes. 
Er hangt A. naast deze zaak in hoger beroep echter een nieuwe strafzaak boven het hoofd. Samir werd ruim twee weken geleden met zes andere verdachten opgepakt, omdat hij met hen opnieuw aanslagen aan het voorbereiden zou zijn. 
Uit ambtsberichten van de Algemene Inlichtingen- en Veiligheidsdienst (AIVD) bleek volgens het OM dat A. op zoek was naar automatische vuurwapens en explosieven. Justitie vermoedt dat dit keer een aantal landelijke politici en het gebouw van de AIVD in Leidschendam doelwit waren. 
