
  Dywedodd yr heddlu fod mwy o alwadau ar noson Calan Gaeaf 
Mae'r heddlu ar hyd a lled Cymru wedi dweud iddyn nhw dderbyn llu o adroddiadau am ymddygiad gwrth-gymdeithasol ar noson Calan Gaeaf. 
Dywedodd Heddlu'r De eu bod wedi derbyn 500 o alwadau ychwanegol nos Lun o'i gymharu â chyfnod arferol o 24 awr. 
Dywedodd Heddlu'r Gogledd iddyn nhw gael nifer o gwynion a dywedodd Heddlu Dyfed Powys fod cynnydd tebyg yn y galwadau a dderbynion nhw ar noson Calan Gaeaf. 
Dim ond Heddlu Gwent ddywedodd nad oedd dim anarferol yn eu hardal nhw. Er gwaetha'r cynnydd mewn digwyddiadau doedd dim adroddiadau fod neb wedi ei anafu'n ddifrifol. 
Ar drothwy noson Calan Gaeaf roedd yr heddlu ar draws Cymru wedi rhybuddio y bydden nhw'n ymateb yn llym i unrhyw ymddygiad gwrth gymdeithasol oedd yn gysylltiedig â'r dathliadau. 
Taflu wyau 
Roedd cynlluniau i osod swyddogion ychwanegol mewn nifer o ardaloedd nos Lun. 
Rhybuddiodd yr heddlu y gallai unrhyw un a fyddai'n ymddwyn yn anghymdeithasol dderbyn hysbysiad cosb am anhrefn a allai arwain at ddirwy o hyd at £5,000 neu hyd yn oed gyfnod mewn carchar. 
  Nod yr heddlu, siopau a rhieni oedd taclo ymddygiad gwrthgymdeithasol 
Dywedodd yr heddlu ddydd Mawrth fod trwbl wedi dechrau yn gynnar nos Lun wrth i bobl ifanc daflu wyau yn y stryd a thanio tân gwyllt. 
Mewn rhannau o Gaerdydd bu pobl ifanc yn taflu cerrig at drafnidiaeth, meddai Heddlu'r De. 
Dywedodd y llu ei fod wedi derbyn 500 o alwadau ychwanegol i'r 1,800 arferol dros gyfnod o 24 awr. 
Yn y gogledd dywedodd yr heddlu eu bod wedi derbyn llu o alwadau brys hyd at 2100GMT a dywedodd Heddlu Dyfed Powys eu bod nhw wedi cael nifer debyg o gwynion. 
Ond er i eiddo gael ei ddifrodi nid oedd adroddiadau o anafiadau difrifol yng Nghymru. 
