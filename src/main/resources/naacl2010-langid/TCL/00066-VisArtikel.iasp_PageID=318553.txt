I morgen vil der mangle en ung mand til træningen i en karateklub i nordvest-kvarteret i København. Han er nemlig i fængsel.
Den 16-årige teenager fra Nørrebro er én af de fire unge mænd, som politiet mener har været i fuld gang med at planlægge et terrorangreb i Europa.
Den nyhed blev i går mødt med chok i teenagerens karateklub. Her er det helt andre ord, der bruges til at beskrive den unge mand, som netop er gået i gang med at træne til det sorte bælte. Og som er kendt for at være både pligtopfyldende, dedikeret og ikke mindst talentfuld.
- Han er den, vi altid fremhæver som det gode eksempel over for de andre. Der er altid nogen, der ikke opfører sig ordentligt, men han er en mønsterelev. Og han er meget dedikeret, fortæller et medlem af klubben, A.T, til Ekstra Bladet.
Går i gymnasiet
Han har kendt den 16-årige i syv år. I dag er de to på samme hold, og de trænede sammen så sent som i mandags. A.T. havde godt hørt, at politiet har anholdt nogle drenge. 
- Men at det lige skulle være ham er jeg godt nok overrasket over. Det kan jeg slet ikke forstå, lyder det fra A.T., som ikke har sporet nogen som helst fundamentalistiske træk hos sin holdkammerat.
- Han holder jo ramadan og så videre. Men jeg har aldrig haft indtryk af, at han er overdrevet religiøs. Og han går almindeligt klædt med kasket og lignende. Som teenagere nu gør.
- Jeg ved selvfølgelig ikke så meget om, hvad han laver uden for karateklubben. Men han er vist lige begyndt på gymnasiet, og så vidt jeg ved, er han lige så pligtopfyldende, når det gælder hans uddannelse.
