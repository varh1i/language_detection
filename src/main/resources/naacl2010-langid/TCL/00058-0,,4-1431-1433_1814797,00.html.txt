
AIR NAMIBIA help deesdae ook Saffers na Londen karwei.
Die woord "uitverkies" is dalk 'n bietjie sterk, maar ons is beslis met vlieënde vaandels onafgekeur.
En binne oomblikke gaan ons die Boeing se buis vul. Uniforme glimlagte gaan ons liasseer in rytjies volgens ordes wat slegs aan hulle bekend is. En dan gaan hulle ons min of meer alleen laat met net die koel troos van 'n vreemdeling se haarlose voorarm, as jy gelukkig is. Dalk, oor 'n uur of wat, 'n toebroodjie met 'n wildvreemde hoender. Maar ons is vreesloos in hierdie kapsule suurstof, babahuil, hinkepinkgesprek, wat die moderne Boeing is. 
Oor tien uur gaan Londen ons sluk soos 'n pil vir haar skete. 
Ons, die stommes wat Engeland verdoof. Dus knaag die opwinding in die skemer van die Windhoek-lughawe se blinkpoetssaaltjies.
Buite ry 'n klein fork lift met die horison in sy armpies soos 'n sweefstof of 'n lang kerf Karoo.
Binne tuimel ons in 'n tou-vormige tregter. 
In 'n eetplek sit fris mans en praat op kuit-groot selfone die niet in. Die gespes op hul swart leerskoene blink. 
'n Tienerseun trek skielik, sagkens, kleiner wordende sirkeltjies op die rug van die hand van wat ek dag sy tienersussie is. Die middeljarige vrou, saam aan tafel, wat ek dag die ma in die verhaal is, sit uitdrukkingsgeroof oorkant die paartjie. 'n Kadawer met 'n perm. Ek hou duim vas dat dit wel onskuldige liefde is en nie die uitspeel van 'n droewige roetine in 'n ylbevolkte land waar vreemde mense dikwels baie ver bly nie. Namibiese roulette. Seker darem nie.
Die son brand nog van agter pramme waar die fork lift hom heen wegry. Hy brand deur die tintruite, soos 'n spietkop-oog. 
Die mannetjies en vroutjies op die bordjies bo die toilet-deure is op 'n skaal van 1:2 met die gemiddelde Suid-Afrikaanse burger. Skrikwekkende goed. Reuse-embleme van ablusie.
Minute deel in klein groepies op en gaan stap en verdwaal tussen winkelrakke, en tasse en banke met slapende lywe. Jy sien hulle nooit ooit weer nie want die tyd breek aan. Die PA roep ons soos 'n minnaar. Die loods rev en kies sy CD's vir die vlug oor die ewenaar. Beamptes verlei ons na die vliegtuig. Dis donker en die strook lê swart en netjies in Afrika se warm lies op. Niemand huiwer nie.
