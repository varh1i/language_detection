افغان چارواکي وايي اورپکو کابل ته نژدې پر امنيتي ځواکونو دوه بريدونه کړي چې پکې شپږ ولسي وگړي او يو پوليس افسر وژل شوى دى. 
دوى وايي په لومړي بريد کې، اورپکود کابل د جنوب په ١٥ کيلومترۍ کې د امريکاييانو په مشرۍ د ټلوالې پر يوه کتار توغندي وويشتل، خو نښه يې خطا شوه او درې ولسي موټرې ولگېدې چې نژدې ورپسې روانې وې.
شپږ افغانان ووژل شول چې يو کوچنى هلک وو. 
دويم بريد څو ساعته وروسته هغه مهال وشو چې اورپکو د کابل د ختيځ په پنځلس کيلومترۍ کې په توپکو د پوليسو يو موټر وويشته چې پکې يو جگپوړى افسر چې د پوليسو په اکاډيمۍ کې استاد وو، ووژل شو.
د افغانستان د پوليسو نوى جوړ شوى ځواک په دې وروستيو کې د څو بريدونو نښه وه چې لسگونه پوليس افسران پکې وژل شوي دي.
