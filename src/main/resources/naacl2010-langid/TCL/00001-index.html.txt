PENGARAH filem terkenal, Steven Spielberg dan Electronic Arts Inc (EA) akan bekerjasama untuk mengeluarkan tiga tajuk permainan video terbaru yang memanfaatkan teknologi terbaru, termasuk konsol terbaru permainan Xbox 360 yang bakal dikeluarkan Microsoft Corp. Naib Presiden dan Ketua Studio EA Los Angeles, Neil Young, berkata Spielberg seorang peminat permainan video dan juga antara pengasas studio perfileman DreamWorks SKG akan bekerjasama dengan studio EA di Los Angeles untuk merangka konsep, cerita dan reka bentuk permainan itu. “Pembangun perisian permainan bercadang memaksimumkan teknologi yang ada serta menghasilkan permainan video lebih menarik bersama cerita yang dramatik dan lebih realistik,” katanya. Perkembangan industri permainan video kini amat menarik kerana semakin jelas ia menjalinkan kerjasama dengan studio perfileman Hollywood untuk menghasilkan permainan video lebih memberikan kesan realistik kepada pemain. Antaranya pembangun sudah menjalin kerjasama dengan filem seperti Lord of the Rings untuk francais. Dan baru-baru ini, permainan video sudah dipindahkan ke layar perak, antaranya usaha studio Universal Pictures menerbitkan filem Doom yang bakal ditayangkan bulan ini dan pertempuran makhluk asing dalam ‘Halo’ untuk konsol Xbox 360. Menerusi perjanjian itu, EA akan memiliki harta intelek permainan berkenaan dan ia akan membangun, menerbit dan mengedarkannya manakala Speilberg pula diberi hak memindahkannya ke layar perak. 
