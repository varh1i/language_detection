
Intian poliisi on jatkanut tuhoisien pommi-iskujen selvittämistä Delhissä. 
Turvatoimet on kiristetty pääkaupungissa äärimmilleen ja poliisit ovat pystyttäneet tiesulkuja erityisesti temppeleiden ja moskeijoiden läheisyyteen.
Intian sisäministeriön mukaan pommi-iskujen sarja surmasi eilen ainakin 61 ihmistä ja haavoitti lähes 200:aa. Suurin osa uhreista kuoli Sarojini Nagarin torilla kaupungin eteläosassa, kun pommi aiheutti torikauppiaiden kaasusäiliöiden räjähdyksiä. Myös voimakas räjähdys turistien suosimalla Paharganjin ostosalueella lähellä rautatieasemaa surmasi useita.
Iskut sattuivat vain muutamaa päivää ennen hindujen ja muslimien tärkeitä juhlapyhiä. Poliisi pelkää pommien nostavan esiin väkivaltaisuuksia uskontojen kannattajien välille. 
