
 
President George W. Bush så bekymret ut allerede da han 4. oktober forsvarte Harriet Miers' kandidatur til høyesterett. I forrige uke trakk hun seg.
FOTO: LARRY DOWNING/REUTERS/SCANPIX
 Les også
 Lammes av løgn - 28.10.2005
 Cheneys stabssjef siktet for falsk forklaring - 28.10.2005
 Miers trekker kandidaturet - 27.10.2005
 Visepresidenten kan ha utløst avsløringen - 25.10.2005
Prosessen som tvang Harriet Miers til å trekke sin nominasjon til høyesterett, viser med all tydelighet hvor mye makt den sterkt konservative høyresiden i det republikanske partiet faktisk har.
President George W. Bush undervurderte denne makten da han nominerte Miers til å bli ny høyesterettsdommer. Da de første protestene kom, stilte han hele sin politiske tyngde bak sitt valg. Men han ble likevel for lett, for selv om Bush er kjent for aldri å gi opp, valgte han likevel å gjøre det da de mest konservative på høyresiden la bredsiden til og klarte å overbevise mange republikanske senatorer om at Miers ikke var den rette kandidaten.
Intern krangel. 
- Jeg er veldig glad for at Miers har trukket seg, men det er likevel ikke en dag for feiring. 
Dette var en situasjon der konservative kranglet med konservative. Det var bare trist, sier Melanie Morgan, en av arkitektene bak kampanjen mot Miers og styreleder i den ytterst konservative organisasjonen Move America Forward.
Nå var det ikke Miers' meninger som gjorde henne uspiselig for de mest konservative, det var mangelen på bevis for at hun vil føre høyesterett betydelig til høyre. De mest konservative ville blant annet ha bevis for at hun ville stemme for å oppheve kvinners rett til selvbestemt abort. Da de ikke fikk det, gikk de til angrep.
For liberal. 
- Vi stolte ikke på Bush fordi han ikke er en reell konservativ. Han har visse konservative sider, men han støtter ikke en konservativ ideologi, og tar for mange liberale standpunkter, sier Morgan.
- Hvor stort nederlag er dette for presidenten?
- Det er et betydelig nederlag, men det er mulig å reparere skaden han har påført seg selv overfor det konservative grunnfjellet i det republikanske partiet, hvis han nå nominerer en god kandidat til høyesterett.
- Og hvis han nominerer en som dere synes er for liberal?
Kraftig advarsel.
- Det vil jeg advare ham sterkt mot. Da vil han permanent ødelegge sitt forhold til konservative republikanere. Vi vil miste all tillit til ham, sier Morgan. En rekke andre konservative kommentatorer sier det samme.
Og i en tid med svært mange problemer å tenke på og rekordlav oppslutning på hjemmebane, trenger Bush så absolutt støtten fra høyresiden i det republikanske partiet. For det er blant andre høyresiden som betaler millioner av dollar for TV-annonser som støtter den omstridte krigen mot Irak. En varm støtte for krigen er Move America Forwards viktigste sak.
- Hva er årsaken til at stadig flere amerikanere sier krigen var et feilgrep?
"Feilinformerer". 
- Det er fordi mediene feilinformerer oss. De forteller ikke suksesshistoriene, men viser bare bomber. Journalistene er late og forstår rett og slett ikke hva som skjer. Det er nå gjennomført to vellykkede folkeavstemninger og Irak er på vei til å bli et stabilt demokrati. Men hvor kan vi se eller lese det? spør Morgan.
 
 Tips en venn Skriv ut  Bli abonnent 
  
 Søk i våre artikler
