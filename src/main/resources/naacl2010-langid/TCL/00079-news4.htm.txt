
Maigting na kinondena kahapon ng Pambansang Lakas ng Kilusang Mamamalakaya ng Pilipinas (PAMALAKAYA) ang isinagawang "terrorism drill" sa pangunguna ni Pangulong Gloria Macapagal-Arroyo sa Andres Bonifacio High School sa Guadalupe, Makati.
Ayon kay Fernando Hicap, national chairman ng PAMALAKAYA naniniwala sila na ikinokondisyon lamang ni Pangulong Arroyo ang isipan ng mamamayan para tanggapin ang anti-terrorism campaign at hindi para ihanda ang mga estudyante at komunidad kung papaano lalabanan ang terorismo.
Kaugnay nito, hinimok ng PAMALAKAYA si Makati Mayor Jejomar Binay na kondenahin ang ginawang terrorism drill ni Pangulong Arroyo at nanawagan din ang PAMALAKAYA sa lahat ng school officials na ibasura ang panukala ni Pangulong Arroyo na magsagawa ng anti-terror exercise sa kanilang mga paaralan.
Samantala lumitaw sa report ng Department of National Defense (DND) na may 33 miyembro ng Jemaah Islamiyah (JI) ang nag-o-operate sa bansa (as of 2004) na pawang mga Indonesians.
