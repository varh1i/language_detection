Огляд економічних подій:
- Найпрозоріший приватизаційний ауціон за усі роки приватизації.
- Польський злотий реагував на вибори президента
- Суперечливі перспективи виробництва українських літаків
- Чи вистачить в українських магазинах м’яса після встановлення мораторію на імпорт курятини?
Найпрозоріший і найдорожчий аукціон
Продаж  Криворіжсталі  став головною економічною подією дня не лише в Україні, але й далеко за її межами. Висновок, що його робить президент Віктор Ющенко, приголомшливий. Він сказав, що сума, за яку продали металургійний гігант, більша, ніж кошти, зібрані за усі роки приватизації в Україні. 
Українські експерти ж оптимістично зазначають, що така висока ціна за  Криворіжсталь  різко підвищує ціни на інші об'єкти, які підлягатимуть приватизації або ж підпадують під мирові угоди. 
У той час, як українські урядовці втішені результатами відкритого аукціону, багато західних оглядачів запитують - яким є майбутнє металургійного виробництва в Україні, що є центральним для української економіки? Ось який репортаж надіслав оглядач Бі-Бі-Сі Родні Сміт.
 Сталь лежить в основі майже всіх сфер промислового виробництва, однак процес перетворення заліза у сталь є дуже коштовним. Саме це - таємниця привабливості "Криворіжсталі" для "Міттал Стіл". Україна має дешеву робочу силу, дешеву енергію, яку вона купує в Росії, а також поклади заліза. В результаті, Україна є одним з найбільш дешевих виробників сталі у світі. Зі свого боку, "Міттал Груп" - - найбільший у світі виробник сталі. Компанія виробляє від 65 до 70 млн. тонн сталі щороку, "Криворіжсталь" - приблизно 7 млн. тон. 
Компанією "Міттал Груп" майже повністю володіє британець індійського походження Лакшмі Міттал. Він має репутацію бізнесмена, здатного відновити підприємства, які перебувають в занепаді. Сам аукціон з продажу "Криворіжсталі" можна назвати прикладом прозорості, торги транслювали в прямому ефірі українського телебачення. 
При продажу українська сторона включила умову, згідно з якою, переможець аукціону має витратити 2, 4 млрд доларів на модернізацію підприємства. А "Криворіжсталі" це конче потрібно. Місцеві люди кажуть, що в районі підриємства рідко можна побачити сонце, через смог, який висить над комбінатом. 
Тим часом консорціум "Інвестиційно-металургійний союз" вже заявив, що легальними засобами намагатиметься повернути підприємство у свою власність. Консорціум, за яким стоять Ринат Ахметов і Віктор Пінчук, покладають надії на Європейський суд, де перебуває їхній позов.
Наступним великим об'єктом, що буде виставлено на продаж, стане Криворізьський гірничо-збагачувальний комбінат. 
Такі наміри оголошувала ще Юлія Тимошенко, очолюючи уряд, тепер нинішній Кабмін Єханурова підтвердив такі плани. 
Інтерес до цього підприємства висловлював нинішній переможець аукціону по "Криворіжсталі", щоправда, тоді він мав іншу назву, не "Mittal Steel", а LNM. 
Ця компанія нещодавно програла конкурс з приватизації польського комбінату "Huta Czestochowa" Індустріальному союзу Донбасу – саме тим, хто у понеділок також змагався за "Криворіжсталь". 
Тому напевне не буде несподіванкою, якщо і "Mittal Steel", і ІСД знову будуть конкурентами, тепер вже навколо Криворізького гірничо-збагачувального. Голова ради директорів компанії "Mittal Steel" Лакшмі Міттал через кілька годин після купівлі "Криворіжсталі" таку зацікавленість підтвердив.
Лех Качинський не поспішатиме із євро?
Польща. Після повідомлень про перемогу на президентських виборах Леха Качинського, у понеділок зранку місцева валюта - злотий - впав на один відсоток відносно євро, однак швидко повернув свої позиції. 
Це, за словами оглядачів, вказало на сподівання інвесторів, що дві правоцентристcькі партії - "Закон і справедливість" та "Громадянська платформа" - укладуть угоду щодо дієвого коаліційного уряду вже цього тижня. Докладніше у повідомленні Наталки Хижняк.
 За словами працівника одного з банків у Варшаві Пьотра Буяка, злотий впав тому, що результат виборів був не таким, як очікували. В інтерв'ю Бі-Бі-Сі він сказав, що Лех Качинський - не той кандидат, який гарантує просування ринкових реформ. 
Інвестори сподіваються, що Польща перейде на євро приблизно у 2010 році, однак Лех Качинський вже заявив, що це питання, скоріше за все, буде вирішено під час референдуму у Польщі в 2010 році. Наразі він намагається реалізувати позицію партії "Закон і справедливість", яка виступає, насамперед, за гарантування виплат пенсій та зарплат. 
Незважаючи на те, що і Лех Качинський, і його суперник на виборах Дональд Туск разом прагнуть викорінити корупцію у Польщі, їхні позиції мають і суттєві відмінності. 
"Громадянська платформа" Дональда Туска розглядає членство Варшави в ЄС як гарну можливість швидкого запровадження євро. Лех Качинський, у свою чергу, критикував Туска за його підхід до у питанні вільного ринку, називаючи це небезпечним ліберальним експериментом. 
Партія "Закон і Справедливість" з більшою обережністю ставиться до Брюселя і не хотіла б поспішати з відмовою від злотого. Деякі оглядачі вважають, що вирішальну роль у виборах відіграла різка критика Леха Качинського щодо планів Дональда Туска провести блискавичні ринкові реформи. Як кажуть кореспонденти, це лише одна з розбіжностей, що може зробити переговори щодо створення коаліційного уряду більш тривалими і складними. 
Корпорація "Антонов" з'явиться, попри протести авіаконструкторів
Український уряд, попри заборону Антимонопольного комітету, підтвердив намір створити авіабудівну корпорацію "Національне об'єднання Антонов". Прем'єр-міністр Юрій Єхануров заявив, що рішення про це – остаточне. Проти цього рішення виступало чимало фахівців галузі літакобудування, включно із колишнім генеральним конструктором АНТК імені Антонова Петром Балабуєвим, який навіть подав у відставку із посади, протестуючи проти намірів Кабміну. 
До корпорації мають увійти Авіаційний науковий комлекс Антонов, київський державний завод "Авіант", Харківське авіпідприємство, а також Київський авіаремонтний завод цивільної авіації. Уряд планує об'єднати підприємства, які довгий час судилися через невиконання взаємних зобов'язань, передусім це стосується АНТК Антонова та Харківського авіапідприємства. Критики такого злиття підпримств кажуть, що це призведе до згортання розробок нових видів літаків, а усі зусилля будуть сконцентровані на будівництві і продажу АН-140 і Ан-74. 
Чи вистачить м'яса?
Українські виробники свинини і яловичини заявили про зростання дефіциту цієї продукції на внутрішньому ринку після того, як в рамках запобігання пташиному грипу парламент запровадив мораторій на імпорт м'яса птиці. 
Асоціація "Укрм'ясо" вважає, що вітчизняні птахівні підприємства не можуть забезпечити українців курятиною у достатніх обсягах. Вони вказують на таку статистику: минулого року Україна імпортувала 362 тисячі тонн м'яса, однак більше половини від цього обсягу була курятина. 
Тепер виробики свинини і яловичини вимагатимуть від парламенту запровадити квоту на пільгове ввезення цієї продукції з-за кордону для переробки на м'ясокомбінатах. Екперти вважають, що розгляд такої пропозиції у Раді викличе бурхливі дебати, оскільки будь-яке подібне лобіювання імпорту ніколи не відбувалося без протистояння.
Офіційно українці набагато бідніші, ніж насправді, стверджує уряд.
Прем'єр-міністр Юрій Єхануров обіцяє боротьбу уряду із тінізацією зарплат. На зустрічі із іноземними дипломатами він сказав, що на сьогодні завдання упяду – вивести з тіні заробітки хоча б до рівня прожиткового мінімуму, тобто близько 340 гривень. 
Пан Єхануров твердить, що майже третина українців одержують офіційно платню, нижчу цієї позначки, решту – у конверті. Навіть компанії з іноземним капіталом, каже прем'єр, відкрито платять своїм працівникам по 200-250 гривень, і тільки з них сплачують податки.
