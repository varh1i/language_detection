په افغانستان کې د ناقانونه مليشو څخه د وسلو د ټولولو د پروگرام پلي کيدل پيل شول .
د ولسمشر سلاکار او د وسلو د ټولولو د کميسيون مرستيال محمد معصوم ستانکزى وايې چې ددغه پروگرام په ترڅ کې به د دفاع وزارت هغه شمېر مخکيني قوماندانان چى خپلې وسلې يې پټې کړي ، هغه وسله والې ډلې چې د خپلو وسلو په زور له خلکو باج اخلي او جنايي کړنې کوي او هغه ډلې چې د تره گرو عملياتو د ترسره کولو لپاره افغانستان ته ننوزي ، وسلې ټولې شي .
د چارو کارپوهان وايي دناقانونه مليشو څخه به د وسلو د ټولو پروسه د بې وسلې کولو او ملکي گرځولو ډي ډي آر د پروگرام په پرتله ډېره پېچلې او سخته وي .
خو د بې وسلو کولو د نوي پرواگرام په ترڅ کې چې لس مياشتې به دوام کوي هڅه به وشي چې د دولتي او سېمه اېزو چارواکو ، قو مي او مذهبي مشرانو په همکارۍ ملېشې وهڅول شي چى خپلې وسلې وسپاري
په پام کې دى چې دغه پروسه به په درې پړاونو کې تر سره شي او د پروگرام له بشپړيدو وروسته به د وسلو لرل ناقانونه عمل وي .
