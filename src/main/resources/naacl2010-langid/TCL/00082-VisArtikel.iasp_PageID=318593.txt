Håndboldkvinderne fra Kolding har vist flot spil på deres nye hjemmebane Vejen Idrætscenter, hvor de for nylig sendte Ikast-Bording hjem med et nederlag, men søndag eftermiddag var det ikke noget at stille op mod FCK, der vandt opgøret 24-20 efter pauseføring på 14-8.
Højrefløjen Josephine Touray og backen Eszter Siti gik forrest for gæsterne med hver seks scoringer. FCK ligger nummer fire i ligaen med 14 point, mens Kolding ligger midt i feltet med ni.
I Esbjerg tabte hjemmeholdet 31-37 til Frederikshavn, der var foran 19-15 ved pausen. Her var det Katarina Dubajova, der blev topscorer med otte mål.
