MUAR: Jabatan Kastam Diraja (KDRM) merampas enam tan pelbagai jenis mercun dan bunga api bernilai RM276,820 yang disembunyikan di sebuah kilang lama, Kawasan Perindustrian Labis, Segamat, di sini, awal pagi kelmarin. SARMIN (kanan) dan Ramli
(kiri) menunjukkan mercun
yang dirampas di sebuah kilang
lama di Kawasan Perindustrian
Labis, Segamat, semalam.
Turut dirampas dalam serbuan kira-kira jam 7 pagi itu ialah 95 kilogram rokok bernilai RM4,200. Semua rampasan itu membabitkan cukai RM205,754 iaitu RM176,936 bagi mercun dan selebihnya rokok dipercayai diseludup dari China. Pengarah KDRM Johor, Datuk Sarmin Md Hussein, berkata rampasan itu dibuat hasil maklumat orang ramai dan risikan selama kira-kira dua minggu sebelum sepasukan KDRM Bahagian Pencegah Muar diketuai Penguasa Kastam Pencegah, Ramli Muhamed Salleh melakukan serbuan di kilang berkenaan. Bagaimanapun, katanya, tiada tangkapan dibuat dan siasatan awal menunjukkan kilang yang sudah tidak digunakan lagi itu dijadikan gudang menyimpan mercun dan rokok. "Kita percaya mercun itu disimpan di gudang berkenaan untuk dijual sempena perayaan Tahun Baru Cina awal tahun depan," katanya pada sidang akhbar di Pejabat KDRM di sini, petang semalam. Sarmin turut memuji orang ramai yang semakin prihatin dan menyalurkan maklumat kepada KDRM sehingga pihaknya berjaya merampas mercun itu. "Saya mengucapkan terima kasih kepada masyarakat prihatin dan sedar hak mereka serta bahaya mercun yang diseludup ke negara ini," katanya. Beliau berkata, KDRM percaya kegiatan itu dilakukan sindiket yang bergerak aktif dalam kegiatan penyeludupan mercun dan rokok ke negara ini. Sarmin berkata, rokok yang dirampas itu dipercayai dikilangkan di luar negara berikutan tidak mempunyai label keselamatan tetapi dilekatkan dengan tanda amaran kerajaan. Katanya, pihaknya akan melakukan siasatan terhadap kes itu mengikut Seksyen 135 (1)(d) Akta Kastam 1967. Mereka yang didapati bersalah menyimpan, menyembunyi atau memiliki mercun, bunga api dan rokok boleh didenda RM50,000 atau tidak lebih 10 kali ganda nilai barangan, tidak lebih 20 kali ganda nilai atau RM100,000 atau penjara sehingga lima tahun atau kedua-duanya. Dalam operasi berasingan, Sarmin berkata, KDRM Johor merampas dua kontena mengandungi arak dan wain bernilai lebih RM200,000 dengan nilai cukai kira-kira RM500,000, dalam serbuah di Taman Perling, Johor Bahru, awal pagi semalam. 
