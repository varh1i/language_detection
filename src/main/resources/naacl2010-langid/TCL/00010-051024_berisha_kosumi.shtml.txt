Kryeministri i Kosovës, Bajram Kosumi, ndodhet për vizitë në Tiranë ku me homologun e tij Sali Berisha kanë nënvizuar nevojën e shtensionimit të situatës në rajon dhe për zgjerimin e bashkëpunimit politik dhe ekonomik.
Kryemnistri Kosumi tha të hënën pas dite në një konferencë të përbashkët shtypi me zotin Berisha se Prishtina pret edhe në të ardhmen mbështetje nga Tirana në procesin e përcaktimit të statusit final të Kosovës.
Kryemnistri shqiptar nga ana e tij deklaroi se ata që e përcaktojnë statusin, ose siç u shpreh ai, mamitë e statusit, janë fuqitë ndërkombëtare. 
Kryemnistri kosovar nënvizoi si mjaft pozitive klimën e krijuar së fundi në rajon me vizita e kontakte të shpeshta të kryetarëve të qeverive, proces në të cilin ai uroi që të bashkohet edhe Serbia.
Por, sipas kryeministrit Berisha, në Beograd ende nuk ka sens realizmi në vlerësimin e çështjes së Kosoves. 
Nga ana tjetër, të dy kryemnistrat e theksuan qartë se në përcaktimin e statusit të Kosovës një rol të rëndësishëm ka respektimi i të drejtave të pakicës serbe dhe pakicave të tjera në Kosovë.
Sipas kryeministrit të Shqipërisë, Prishtina dhe Beogradi duhet të mbajnë të hapur dialogun në mënyrë konstante për zgjidhjen e të gjitha çështjeve në diskutim. 
Kryeministri Berisha tha se procesi i përcaktimit të statusit të Kosovës nuk duhet të jetë i zgjatur pasi zgjatja, sipas tij, nuk është në të mirën e stabilitetit në rajon.
