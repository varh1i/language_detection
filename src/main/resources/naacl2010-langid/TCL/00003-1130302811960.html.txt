VIDEOEen zwerm van kunst 
Blijkbaar wonen er in de Haagse Vinex-wijk Ypenburg een heleboel gezinnen met een hond want in bijna elke straat loopt wel iemand met een labrador of een golden retriever aan de lijn. Ze trekken stevig aan de riem als het beest te lang aan een jonge boom snuffelt en duwen hun neus tegen de opstaande kraag van hun jack. Op de paar hondeneigenaren na, is er niemand op straat.
‘Oh maar dat is altijd zo’, zegt kunstenares Arja van der Berg. ‘En het is er nooit warm; het lijkt wel of het in Ypenburg altijd waait.’
De afgelopen maanden heeft Van der Berg regelmatig door de wijk gezworven om inspiratie op te doen voor een kunstwerk dat ze speciaal voor de bewoners zou maken. ‘Het is een meermin van de velden geworden’, vertelt Van der Berg, ‘een keramieken borstbeeld van een vrouw omgeven met schelpen, omdat het hier vroeger zee is geweest. Maar een paar anderen hebben zich door vogels laten inspireren. Misschien omdat zoveel straten hier een vogelnaam hebben.’
Het werk van Van der Berg en dat van zeven andere kunstenaars maakt onderdeel uit van het project ‘Kunst aan Huis’ , waarbij de bewoners van Ypenburg de mogelijkheid krijgen om een kunstwerk gratis aan de muur of op het dak van hun huis te laten nagelen. Een commissie heeft de acht kunstenaars eerst geselecteerd en bewoners kunnen zich nu voor een werk inschrijven, waarna de commissie weer gaat kijken op welke plek het aangevraagde werk het beste past.
‘We zochten een manier om kunst op grote schaal in de wijk uit te zetten’, zegt Michiel Morel, directeur van de Artoteek Den Haag en één van de leden van de commissie. ‘Eerst dachten we eraan een hele zwerm vogels in de wijk te laten neerstrijken, maar gaandeweg is er een veelzijdiger aanbod gekomen.’
Het was van het begin af aan de bedoeling gevestigde kunstenaars te laten meewerken en daarbij is de commissie er niet van uit gegaan dat het werk ‘toegankelijk’ moest zijn. ‘Ons uitgangspunt was kwaliteit en variatie.’
En het lijkt een groot succes te worden. Op de eerste dag dat het project draait, staat de ruimte waar het werk wordt gepresenteerd, vol met mensen. ‘Het loopt storm’, zegt Miranda Timmers van de Artoteek verheugd. ‘Ik had voor vandaag honderd inschrijfformulieren meegenomen, maar ik vraag me af of dat genoeg is.’ 
De bewoners zelf zijn net zo enthousiast als de organisatie. ‘Geweldig idee’, vindt Chantal Zwart (28). ‘Toen het boekje bij ons in de brievenbus viel, ben ik direct naar boven gerend om te laten zien dat er zo’n leuk project was.’ Niet dat ze alle kunstwerken even mooi vindt, maar het fleurt de wijk in elk geval een beetje op. ‘En dat is hard nodig’, vindt de jonge vrouw, ‘want Ypenburg heeft nog geen ziel. De bomen zijn nog jong en de huizen zijn nog glad. Het is te nieuw, dus we kunnen wel wat kunst gebruiken’.
Arnold van der Wart en Helen Kariman, die met hun zes maanden oude dochter in een maxi-cosi aan de arm rondlopen, weten precies welk werk ze willen. Het echtpaar woont in een huis van rode baksteen, achter een muur van hetzelfde materiaal, die weer grenst aan een slootje waar twee witte zwanen in dobberen.
‘En zou het niet leuk zijn als die twee zwarte zwanen dan over de muur heen hingen’, zegt Helen opgetogen over het werk van Douwe Halbertsma. ‘Dat contrast, dat witte leven en dat zwarte cement, dat lijkt me heel mooi. En het zou een ‘landmark’ kunnen worden. Zo van, bij de zwanen naar rechts.’
