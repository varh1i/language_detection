Magaalada Gotehberg ee dalka Sweden ayaa saldhig boolis oo ku yaala waxa laga sii daayey, Korneel Cabdi Hassan Cawaale(Qaybdiid) oo mudo 4 maalmood halkaas lagu hayey. Xaakinka maxkamada ayaa sheegay inysan jirin wax warar kaafi oo cadayn karayaa eedaha loo xidhay.
Qaybdiid wuxuu sheegay in xadhigiisu ahaa mid siyaasi ah, oo uu ka dambeeyey madaxweynaha Somalia, Cabdullahi Yusuf Axmed. Hase yeeshee, madaxweynaha Somalia oo Arbacadii Jowhar ka hadlay ayaa sheegay in uusan shaqo ku lahayn xadhiga Qaybdiid, ka dib markii warbaahintu fidiysay in uu ku lug lahaa xidhigaas.
Cabdi Xasan Cawaale (Qeybdiid) wuxuu sheegay in ku faraxsan yahay in la sii daayey. Waxa kale uu Qeybdiid sheegay in loo xidhay dembi uusan gelin, oo dhalinyaro Sweden degan ay ku soo oogeen, in uu dad ku dilay Soomaaliya.
Cabdi Xasan Qeybdiid waxa uu Sweden ku tagey isagoo la socdey wafdi uu watey Guddoomiyaha Baarlamanka Soomaaliya, Shariif Xasan Shiikh Aden. Wareysi uu Shariif Xasan siiyey BBC-da ka dib markii Cabdi Qeybdiid la xirey ayuu ku sheegey inuu aad uga xunyahey in la xiro qof ka tirsan wafdigiisa.
