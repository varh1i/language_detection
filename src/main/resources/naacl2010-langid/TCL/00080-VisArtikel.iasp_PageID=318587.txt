Skotten Colin Montgomerie cementerede søndag, at han skal betragtes som en af Europas bedste golfspillere gennem tiderne.
Godt nok var golfspillet alt andet end stabilt på afslutningsrunden i Volvo Masters på Valderrama i spanske Sotogrande, men det rakte trods alt til en fin delt tredjeplads til den temperamentsfulde herre og en solid sidegevinst i form af pengeliste-titlen.
I spillet om sejren på sæsonens pengeliste, Order of Merit, kunne newzealandske Michael Campbell derfor ikke røre den 42-årige skotte, som hentede karrierens ottende pengeliste-titel. Det har ingen tidligere formået at gøre.
Colin Montgomerie måtte dog se sejren i Volvo Masters tilfalde irske Paul McGinley, der lukrerede på Montys kedelige søndagsrunde i 74 slag.
Paul McGinley gik sidste runde i 67 slag og sluttede samlet ti under par.
Søren Kjeldsen blev bedste dansker på 22. pladsen.
Søren Hansen og Anders Hansen sluttede henholdsvis som nummer 34 og 41.
