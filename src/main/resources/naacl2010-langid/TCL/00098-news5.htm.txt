
Si First Gentleman Jose Miguel Arroyo umano ang dahilan ng pagbibitiw ni Ombudsman Simeon Marcelo bunga ng pakikialam nito sa mga nakabinbin na kaso sa tanggapan kabilang na ang inaarbor na P1.2 bilyong anomalya sa computerization project ng Commission on Elections (Comelec).
Ayon sa isang mapagkakatiwalaang source, nagtungo sa bahay ni dating Senate President Jovito Salonga sa Valle Verde sa Pasig City si Marcelo dalawang linggo na ang nakakaraan upang maglabas ng kanyang sama ng loob laban sa asawa ng Pangulo dahil umano sa pakikialam sa kanyang trabaho.
Pinakahuli sa pakikialam umano ng Unang Ginoo ay ang pag-arbor nito sa isinampang kaso ni Salonga laban kay Comelec chairman Benjamin Abalos at mga commissioners dahil sa anomalya sa P1.2 bilyong proyekto noong 2004.
Matatandaang ipinatigil ng Supreme Court (SC) ang implementasyon ng computerization program ng Comelec para sa 2004 national and local elections mayapos makita nila ang anomalya sa P1.2 B kontratang pinasok ng komisyon sa Mega Pacific Solutions.
Dahil sa hindi nagamit ng Comelec ang mga automated counting machines, ipinabalik ng SC ang perang ibinayad ng Comelec sa nasabing kumpanya. Ngunit, sa pag-iimbestiga, umaabot lamang sa P780 M ang bumalik sa kaban ng gobyerno, batay sa naging rebelasyon ni ex-Land Bank of the Philippines head Margarito Teves.
Nang hingan ng reaksyon si Parañaque City Rep. Roilo Golez, sinabi nitong hindi niya alam kung may kinalaman si FG sa pagbibitiw ni Marcelo maliban na lamang sa alam niya ang katauhan nito na pumalag sa mga ‘dirty job’.
Hindi naman nagtataka si Sen. Aquilino Pimentel Jr. kung si FG ang sanhi ng pagbibitiw ni Marcelo. "Kung totoo iyan, hindi ako magtataka. Marami kasing pending na habla doon sa Ombudsman na sabit ang mga crony ng mag-asawa," anang solon.
