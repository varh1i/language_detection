
DIE doel van die afdeling teel en evaluasie van die LNR Infruitec-Nietvoorbij is om vrugtekultivars en onderstamme met uitsonderlike vrug- en tuinboukundige eienskappe vir plaaslike sowel as internasionale kliënte te ontwikkel.
Die afdeling plaas baie klem op navorsing wat ontwerp is om 'n mededingende voordeel op wêreldmarkte vir die Suid-Afrikaanse vrugtebedryf te verseker.
Navorsing in die afdeling sluit alle aspekte van konvensionele vrugteteling in om nuwe appels, pere, pruime, perskes, nektariens, appelkose, tafeldruiwe, rosyntjiedruiwe en onderstamme te teel.
Teelstrategieë van die afdeling behels veral die seleksie vir vruggehalte, weerstand teen siektes en plae, opbergings- en rakleeftyd, asook produksieverbetering.
Die prestasie van die teelprogram rakende kultivarontwikkeling in die plaaslike vrugtebedryf word duidelik weerspieël in die getal kultivars wat in die laaste 15 jaar aan die bedryf uitgereik is, asook in die verdienste van buitelandse valuta met die uitvoere van sagtevrugte oor die laaste klompie jare.
Altesaam 10 kernvrugte en 67 steenvrugkultivars is die afgelope 15 jaar aan die bedryf uitgereik. Buitelandse verdienste van steenvrugte alleen het in die 2003-'04-seisoen sowat R500 miljoen beloop. Hierdie kultivars verteenwoordig 72% van die verdienste in buitelandse valuta in steenvrugte.
Die Japanse pruimteelprogram word spesifiek gereken as een van die wêreld se beste pruimteelprogramme. Dertien pruimkultivars is die afgelope 15 jaar uit dié program uitgereik.
Hierdie kultivars beskik oor unieke eienskappe soos kleurvariasie (geel, rooi en swart kultivars), tyd van rypwording (kultivars wat van vroeg tot laat in die seisoen ryp word) en uitsonderlike eetgehalte-eienskappe (byvoorbeeld hoë suikerinhoud).
Bykans alle Suid-Afrikaanse pruim-uitvoere is afkomstig van kultivars wat geteel is deur hierdie afdeling en dra by tot sowat 85% van die verdienste in buitelandse valuta met die uitvoer van pruime.
In 2003 het die departement van handel en nywerheid deur sy Thrip-program 'n toekenning van verdienstelikheid aan dié instituut se afdeling vir teel en evaluasie gedoen. Die ontwikkeling, uitreiking en bemarking van nuwe sagtevrugtekultivars wêreldwyd is 'n baie mededingende onderneming. Om die LNR te beskerm en om 'n lewensvatbare program te onderhou, is die kommersialisering van LNR Infruitec-Nietvoorbij se kultivars 'n belangrike mikpunt.
Daar is reeds om 'n groot aantal internasionale lisensies in die meeste sagtevrugteproduserende lande onderhandel. Strategieë word in oorleg met die plaaslike vrugtebedrywe onderneem om volume, vruggehalte en verkoopspryse in ander lande te beheer om te verseker dat LNR-geteelde kultivars nie met ander Suid-Afrikaanse sagtevrugte op internasionale markte meeding nie. 
