Нападението в центъра на Багдад близо до хотел, в който са настанени чужди журналисти и който е охраняван от американски войски, е водещата новина за "Индипендънт". 
Най-малко 20 души бяха убити и 42-ма ранени при трите мощни експлозии на атентатори самоубийци. "Индипендънт" отбелязва, че това е едно от най-ефектните нападения на бунтовниците и нагледен пример за това колко слаб е контролът на американците и техните иракски съюзници в центъра на Багдад.
Вестникът посочва, че световните медийни организации нямат намерение да се изтеглят от иракската столица след атаката срещу хотел "Палестина". 
"Дейли телеграф" и "Гардиън" поставят на челно място училищната реформа във Великобритания. "Телеграф" цитира премиера Тони Блеър, който заявил, че до пет години всяко училище ще се превърне в "независима, самоуправляваща се академия".
Родителите ще могат да променят учебната програма, да сменят директори, които не се справят с работата си, и дори да основават нови училища. Ролята на общините в образованието ще бъде радикално намалена. Частни фирми, църкви и богати хора ще могат да поемат управлението на училища, посочва "Дейли телеграф".
"Гардиън" пише, че Тони Блеър е отхвърлил критиките на учители и депутати лейбъристи, че реформата ще създаде административен хаос и ще увеличи неравенството. Премиерът има амбицията да промени необратимо училищната система като част от политическото си наследство, посочва "Гардиън" и допълва, че много депутати лейбъристи са също така решени да спрат неговата реформа, в която ключовите думи са "избор и конкуренция".
Новият законопроект срещу тероризма, насочен срещу привърженици на Ал-Кайда, ще обхване и активистите за правата на животните, пише "Таймс" на първа страница. Вестникът цитира вътрешния министър Чарлз Кларк, който заявил, че защитници на правата на животните, които нападат лаборатории, ще могат да бъдат преследвани по новия закон.
Министърът е загрижен, че съществуващото законодателство е позволило досега да бъде заведено само едно дело срещу екстремисти, борещи се за правата на животните.
"Индипендънт" е обезпокоен от изхода на полските президентски избори. В редакционна статия вестникът пише, че изборите изпращат тревожен сигнал от най-голямата и най-влиятелна страна от "нова Европа".
Според вестника "двойната победа на близнаците Качински изглежда води Полша назад". "Реториката на новия президент беше пропита от националистически, ксенофобски и антигермански чувства. Той е евроскептик, обявява се за смъртното наказание, и като кмет на Варшава забраняваше гей празненства, докато в същото време разрешаваше крайнодесни шествия," коментира "Индипендънт".
"Файненшъл таймс" се спира подробно на излъчения на живо по телевизията търг за приватизацията на украинския стоманодобивен комбинат "Криворижстал". Търгът е спечелен от "Митал стийл" срещу 4,8 млрд. долара, което е почти двойно повече от стойността на акциите на комбината на украинската борса.
Лакшми Митал, индийският бизнесмен председател и изпълнителен директор на "Митал стийл", заявява, че е платена точната цена, защото това е последната голяма приватизационна сделка в европейската стоманодобивна промишленост.
"Файненшъл таймс" цитира и украинския президент Виктор Юшченко, който казва по повод телевизионния търг, че Украйна може да провежда "честна приватизация".
Бившият украински президент Леонид Кучма продаде комбината миналата година за 800 млн. долара на местни бизнесмени, сред които неговия зет. Юшченко определи продажбата като "кражба" и издейства анулирането й чрез съда, допълва "Файненшъл таймс".
