
 
Болаларини айлантириш учун шаҳар марказидаги ҳокимият биноси олдига бориб қолганини
таъкидлаган гувоҳ Маҳбуба Зокировага кўра, Ўзбекистон ҳукумати кучлари кундузи ҳам ҳарбий автоуловларидан туриб, кўчага чиққан халққа қарши ўт очишган.
Тушдан кейин ҳам ҳукумат ҳарбийлари йиғилганларга қарши ўт очишда давом этавергач, кўчадагилар сой томонга, "Чўлпон" кинотеатри ёнидан ўнг тарафга юришга мажбур бўлишган.
Бир неча дақиқа давомида тўхтамасдан гапирган Маҳбуба Зокирова ҳукумат кучлари одамларни Тешиктошгача қувиб боришгани ва уларнинг орасида аёллар борлигига қарамасдан ўққа тутаверишгани хусусида айтган.
Маҳбуба Зокирова:"Уч яшар боламга қарата Ўзбекистон ҳукумати ҳарбийлари ўқ узишганида, ёш гўдакни қутқараман, дея бошидан ўқ тегиб, ҳалок бўлган бир йигитнинг руҳи учун ҳам гапираяпман" - дея қайд этган.
Маҳбуба Зокирова Қирғизистоннинг Сузоқ туманидаги қочқинлар жамлоғида касалхонага тушгани, кейинчалик жамлоқдан уни мажбуран Ўзбекистонга олиб келишгани ҳақида айтган.
Ўз кўрсатмасини тугатаркан, Маҳбуба Зокирова:"Мен ҳақиқатни айтдим, энди мени қамамайсизларми?" - дея сўраган ва Ўзбекистонда яшашдан кўрқишини ҳам таъкидлаган.
Маҳбуба Зокированинг айни гувоҳлик кўрсатмаси эса, бошқа шоҳидларнинг шу пайтгача қоралов тарафи даъволарига мос келаётган кўрсатмаларига бутунлай зид тушмоқда.
Жума куни гувоҳлик берган бошқа шахслар эса, асосан, Андижон воқеалари олдидан кўрганларини тасвирлашган.
Хусусан, бир неча кекса ёшли отахон Ўзбекистон ва Қирғизистон чегарасини кесиб ўтиб Андижон томон кетган жангариларни кўрганмиз, дея гувоҳлик беришган.
Қўлларига кишан солинган ҳолда маҳкама биносига олиб кирилган Одилжон Усмонов эса
ўзининг "Акромийлик" оқимига мансублигини, акромий биродорларининг болалари учун мўлжалланган ўқув марказида муаллимлик қилганини айтган. 
"Бу ўқув марказида биродарларимизнинг фарзандлари компьютер, инглиз тили, конструкторлик, пазандалик ва тикиш-бичиш сирларини ўрганишган" - дея гапирган Одилжон Усмонов ўз кўрсатмасида.
У, шунингдек, Андижондаги хунрезликлардан олдинроқ шаҳар суди биноси олдида кечган тинч намойишларни видеотасвирга туширганини, аммо лавҳалар қаердалигини билмаслигини қайд этган.
Ўтган 13 май куни Андижон шаҳрида кечган хунрезлик бўйича Тошкентдаги Олий Маҳкамада 15 нафар шахс устидан кечаётган маҳкама давом этмоқда.
