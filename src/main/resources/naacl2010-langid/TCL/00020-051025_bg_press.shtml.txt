Докладът на Европейската комисия за напредъка на България е главна тема във вестниците.
"Стандарт пише": "Брюксел казва: Зле сте, но имате шанс"."Брюксел ни вдига днес последен жълт картон с доклада за напредъка по пътя към ЕС", посочва вестникът и се позовава на цитирани от ББС данни от документа, в който се казва, че България изостава не в 5, а в цели 16 области. "Според доклада", пише вестникът,"членството на страната през 2007 все още е възможно, ако се положат допълнителни усилия".
"Монитор" също избира ефектно заглавие за първата си страница: "Властта призна за ултиматума на Европа". Вестникът пише, че след едночасова среща на четири очи с президента Първанов премиерът Станишев е казал, че е известно, че докладът на ЕК ще бъде достатъчно критичен към България". Вестникът цитира мнение на премиера, че критичността в документа е естествена.
"Дневник" не поставя темата на първа страница, но й отделя обширно място в раздела за анализи, като съобщава, че докладът ще бъде последван от нови предупредителни писма.
В статията си, озаглавена "Такъв доклад няма", вестникът отбелязва, че от месеци насам докладът "подгрява общественото внимание като пържола на скара – ту от едната, ту от другата страна". 
Според "Дневник" средностатистическият потребител на информация в България е готов за всякакви варианти – от съобщение, че България е почти готова да влезе в съюза до такова, че почти ще бъде отложена, в резултат на което на българите им става все едно какво ще кажат в документа.
Вината за това според вестника е както на местните полтици и злоупотребата с еворпейския фактор, така и на Брюксел. 
"Тъжното е", пише вестникът, "че свикнахме да чакаме някой отвън да ни каже, че имаме работеща съдебна система и корупцията вече не ни е проблем. Е, точно такъв доклад няма", заключава "Дневник".
"Труд" не подминава темата и пише на първа страница: "Дърпат ни ушите по 28 от 30 глави".
"24 часа" отбелязва: "Станишев на вечеря при Блеър: Докладът на Брюксел ще е критичен призна премиерът". Вестникът в сбита форма съобщава, че в сряда вечер българският премиер ще вечеря в дома на британския си колега Тони Блеър.
"Вечерята, чийто домакин е британският премиер, е част от неофициалната среща на държавните и правителствени лидери на страните от ЕС, която започва в четвъртък в Лондон за бъдещето на европейския социален модел", пише "24 часа".
Сред останалите водещи теми са предстоящите на 29 октомври кметски избори в София и новината, че главният поркурор Никола Филчев, както пише "24 часа", "втори път иска имунитета на бившия столичен градоначалник и настоящ депутат Стефан Софиянски". 
"Филчев иска имунитета на Софиянски по второ дело - този път за сделката за Бизнес център "Гурко" 1", пояснява "Новинар". Вестникът откроява и друга злободневна тема под заглавие "Министри и депутати крият доходи". 
"Сега" допълва картината и пише: "96 души от властта крият имуществото си".
"Чистка в БСП-министерствата", съобщава "Монитор"и пише: "политическа чистка на кадри започват новите управляващи в министерствата, поверени на БСП".
Според вестника във външно министерството чистката щяла да започне със смяна на шефове на дирекции, като "Монитор" обявява, че вече се търсели нови лица за отделите "НАТО и международна сигурност" и "Евроинтеграция".
Тревожно звучи заглавие от първа страница на "Труд". "Продават на децата ви наркотици", предупреждава вестникът и съобщава за ареста на 27-годишен наркопласьор, заловен на 30 м от училище в центъра на София.
Не по-малко тревожно звучи и съобщение от първа страница на "Монитор". Вестникът пише, че за пети път са се свършили лекарствата за болни от рак.
"Стандарт"Т съобщава, че забавачката става задължителна за всички деца, навършили 3-годишна възраст. 
Вестникът отделя място и за синоптични прогнози като разширява темата със съобщение, че въпреки затоплянето и смяната на студовете с почти летни температури "Топлофикация" ще пусне парното. 
