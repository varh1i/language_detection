
Espanjan kruununprinsessa Letizia on synnyttänyt tyttövauvan. Heti vauvan sukupuolen selvittyä Espanjassa alkoi arvuuttelu siitä, voiko pikkuprinsessa periä kruunun. 
Letizian ja kruununprinssi Felipe de Bourbonin lapsi syntyi yksityisellä äitiysklinikalla varhain maanantaina, kuningashuone ilmoitti.
Tyttövauvan nimeksi ilmoitettiin Leonor. Sekä äiti että tytär voivat hyvin, vaikka vauva syntyikin parisen viikkoa etuajassa, kertoivat kuningasperhettä lähellä olevat lähteet. Prinssi Felipe oli vaimonsa mukana synnytyslaitoksella ja tiettävästi myös synnytyksessä. Synnytys tapahtui yksityisklinikalla Madridin pohjoispuolella noin puoli kolmelta aamulla paikallista aikaa.
Prinsessa Letizia, entinen televisiotoimittaja, ja prinssi Felipe avioituivat viime vuoden toukokuussa.
Perimyslakiin harkitaan muutosta
Heti vauvan sukupuolen selvittyä Espanjassa alkoi arvuuttelu siitä, voiko pikkuprinsessa periä kruunun. Perustuslain mukaan tyttö perii kruunun vain, jos hänelle ei synny myöhemmin veljeä. Kruununprinssi Felipellä itsellään on kaksi vanhempaa sisarta. Espanjan sosiaalidemokraattinen hallitus on kertonut harkitsevansa muutosta lakiin. 
