Götaälvbron är inte bara pensionsfärdig. Den är ytterst svag och skröplig. 
Götaälvbron behöver omedelbart uppsöka hjälpmedelscentralen. Läget kan till och med vara långt mer akut. Ingen vet riktigt. Men signalerna är allvarliga. Problemen med bärigheten kan rent av vara livsfarliga. 
Götaälvbron byggdes under åren 1936 och 1939 och breddades från fyra till sex körfält 1958. 
I dag är bron den viktigaste förbindelsen för kollektivtrafiken och den lokala trafiken mellan centrala Göteborg och Hisingen. Tre spårvagnslinjer och inte mindre än 80 busslinjer förutom övrig tung och lätt trafik passerar över bron. Vid stopp i Tingstadstunneln ökas trycket kraftigt. 
Nästa sommar år 2006 gläder sig Göteborg åt att den nya Götatunneln tas i bruk. Centrala Göteborg öppnas för älven och vävs samman med älvstranden. Vinsterna för stadsmiljön blir mycket stora när trafiken leds under jorden. 
Men när trafiken släpps på i den nya Götatunneln ökar också tillgängligheten för Götaälvbron. Belastningen beräknas öka från 26 000 fordon till 40000 per dygn.
