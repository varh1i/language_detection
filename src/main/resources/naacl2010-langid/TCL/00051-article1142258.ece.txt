
 
Du bruker kroppen som en gigantisk håndkontroll til å styre, bokse til og hoppe unna ting, og slik oppstår treningen.
FOTO: SONY
 EyeToy Kinetic
 
 Aldersgrense: 3+ år 
 Produsent: Sony
Treningsapparater for hjemmet selger som bare det for tiden. Men å løpe på tredemølle på hjemmekontoret, blir ikke morsomt bare fordi det ikke er medlemmer av det motsatte kjønn å titte på der. 
Dataspill er siste nytt i helsevesenet, og egne konferanser arrangeres nå der det publiseres forskningsresultater som viser at overvektige som spiller dansespill, går mye raskere ned i vekt enn dem som bare benytter vanlige metoder.
Fokus på trening. 
Enkelte spede forsøk på å lage et rent treningsspill har vært gjort tidligere, men dette er første gang en tittel med virkelig potensial blir lansert. Her er fokus først og fremst på trening - ikke på lek. Du får en egen personlig trener som følger deg opp gjennom et 12 ukers treningsprogram.
Alt du trenger, er EyeToy-kameraet over skjermen og kanskje en yogamatte til å gjøre styrkeøvelser på. Du bruker kroppen som en slags gigantisk håndkontroll til å styre, bokse til og hoppe unna ting som kommer mot deg på skjermen, og slik oppstår treningen.
Spillet har enkelte viktige tekniske problemer. Det kan være vanskelig å få nok lys i rommet. Alt må stå stille i bildet. Du må ha ganske god plass i stua til å hoppe rundt, og du må kanskje bruke hansker for at kameraet skal se fingrene dine godt nok. Men det er ikke verre enn at du kan overkomme dem. Det er ikke lett å få plass til en ekte tredemølle i stua heller. 
Overambisiøst.
Sony har laget spillet i samarbeid med Nike Motionworks for å få skikkelig idrettsfaglig tyngde inn, men her har det blitt overambisiøst.
Den personlige treneren gir inntrykk av at du kan droppe annen trening og få alt du trenger her, men det er en overdrivelse. Treneren klarer heller ikke å tilpasse seg ditt prestasjonsnivå særlig lett, så det er bedre å selv manuelt velge øvelser.
Styrketreningen er også redusert til gammeldagse treningsvideoer. Du ser treneren gjøre ting på skjermen som du selv skal repetere. Det blir litt tynt. 
Men det er jo vanskelig å skylde på spillprodusenten for at de ikke har lagt vekter og treningsmaskiner inn i spillet. Kinetic er som et slag squash. Det gir kanskje ikke like effektiv trening som en knallhard runde på tredemølle og i styrkesalen på Sats, men det er mye morsommere.
Og det gjør jo heller ikke noe at du slipper å trosse mørke og kulde for å få beveget deg. Et rimelig, ganske morsomt og nyskapende alternativ til tradisjonell trening.
