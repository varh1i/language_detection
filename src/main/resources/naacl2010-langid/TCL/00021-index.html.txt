PUBLIC Mutual Bhd semalam berkata saiz dana Public Islamic Balanced Fund (PIBF) ditambah kepada 1.5 bilion unit daripada satu bilion unit selepas mendapat kelulusan Suruhanjaya Sekuriti baru-baru ini. Ketua Eksekutifnya, Lam Kam Yin, berkata pertambahan saiz dana itu dilakukan bagi menampung permintaan yang amat menggalakkan daripada orang ramai. “Dana itu yang dilancarkan pada 20 September 2005 dengan saiz dana yang diluluskan berjumlah satu bilion unit dilanggan sepenuhnya pada 12 Oktober 2005,” katanya dalam kenyataan Jumaat lalu. PIBF yang juga dana imbang berasaskan syariah bertujuan menyediakan pendapatan dan pertumbuhan modal kukuh dalam tempoh sederhana dan panjang dengan melabur menggunakan pendekatan peruntukan aset seimbang di mana 40 peratus hingga 60 peratus daripada nilai aset bersihnya (NAV) dilabur dalam ekuiti yang diluluskan syariah sementara baki NAV dana akan dilaburkan dalam sekuriti hutang Islam. Dana itu menyediakan liputan takaful sehingga RM100,000 kepada pemegang unit syarikat. Public Mutual, anak syarikat Public Bank ialah syarikat amanah saham persendirian terbesar di Malaysia. Ia menguruskan 24 dana untuk lebih 650,000 pemegang akaun. – Bernama Sehingga 30 September, 2005, jumlah saiz dana syarikat ialah kira-kira RM11.5 bilion. – Bernama 
