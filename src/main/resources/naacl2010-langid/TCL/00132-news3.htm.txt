
Hindi kinagat ni Bayan Muna partylist Rep. Teddy Casiño ang panukala ng Commission on Human Rights (CHR) para sa moratorium sa mga rallies at demonstrasyon.
Ayon sa kongresista, isang malaking kalokohan ito, lalo pa’t galing sa mismong ahensya na dapat ay nagtatanggol sa basic rights ng mamamayan gaya ng pagtitipon at pagpapahayag ng saloobin.
"That’s ridiculous coming from a body tasked to look after our rights," anang solon.
Hindi umano ang mga rallies ang dapat na ipatigil ng CHR kundi ang marahas na pagtrato ng pulisya sa mga demonstrador na ino-awtorisa ng pamahalaan sa pamamagitan ng mapanikil na kautusang bumuhay sa ‘calibrated preemptive response’ (CPR).
Kahapon ay umapela si CHR chairperson Purificacion Quisumbing sa mga militanteng grupo at maging sa mga non-governmental organizations (NGOs) na kung maaari ay pansamantalang magpairal ng moratorium sa mga pagkilos sa lansangan habang hindi nareresolba ang isyu sa kontrobersyal na CPR.
Layunin umano nito na maiwasan pansamantala ang sakitan sa mga rallies kung saan mga karaniwang mamamayan ang naiipit.
