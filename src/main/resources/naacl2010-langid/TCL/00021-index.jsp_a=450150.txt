Det talas mycket just nu om slöa och lata poliser. Var Bosse Ringholm står i frågan är ju nu känt. 
Men Liza Marklunds krönika i GT söndagen den 25 september gjorde mig både förvånad och bestört. Marklund hävdar att 10000 av landets cirka 17000 poliser är så slöa och lata att de omedelbart borde avskedas. 
Bara LAS (Lag om anställningsskydd) sätter stopp för detta. Nu menar jag inte att alla landets poliser är felfria och till 100 procent effektiva. 
Det är riktigt att man skall ställa höga krav på svensk polis, men i slutändan reagerar även enskilda poliser som alla andra människor. Kraften kan tryta då man ibland inte räcker till, eller känner sig omotiverad av alla besparingar, motsägelsefulla beslut, otydliga mål och ständiga omorganisationer. 
Men att påstå att 60 procent av landets poliser är så slöa att de omedelbart borde sparkas är närmast horribelt och får inte förbli oemotsagt.
Liza Marklund och Bosse Ringholm blottar sin okunskap då de båda refererar till begreppet kvarterspolis.
De kanske möjligen menar närpolisen, då kvarterspoliserna försvann för många år sedan. Närpolisreformen infördes i mitten av nittiotalet och byggde på idén att polisen skulle finnas i närheten av befolkningen och i första hand förebygga brott genom att bland annat arbeta i projektform mot olika problem som uppstod i området.
