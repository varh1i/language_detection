KUALA LUMPUR: Pihak yang terbabit dalam kemelut pergolakan kepemimpinan Gabungan Pelajar Melayu Semenanjung (GPMS) menghargai saranan Datuk Seri Abdullah Ahmad Badawi supaya ia diselesaikan segera berpandukan perlembagaan. Mereka masing-masing menyatakan tindakan yang diambil berasaskan kepada perlembagaan pertubuhan itu. Timbalan Presiden GPMS, Shahrir Rejab, berkata perkara seperti disarankan Perdana Menteri itu sedang diusahakan dengan menetapkan 10 Disember sebagai tarikh Persidangan Agung Khas untuk anggota peringkat akar umbi menentukan pemimpin pilihan mereka. “Notis untuk memaklumkan secara rasmi tarikh dan tempat persidangan agung khas itu akan dikeluarkan dalam masa terdekat,” katanya ketika dihubungi, semalam. Kelmarin, Perdana Menteri yang juga penasihat GPMS kecewa dengan pergolakan dalam GPMS dan mahu pertubuhan itu menyelesaikan masalah berpandukan perlembagaan. Kemelut GPMS bermula apabila enam pemimpinnya mengemukakan memorandum bagi mendesak Presiden GPMS, Datuk Suhaimi Ibrahim segera mengadakan Persidangan Agung Tahunan ke-54. Rabu lalu, tujuh ahli Majlis Tertinggi (MT) GPMS dan 10 ahli jawatankuasa peringkat negeri, mengisytiharkan pengambilalihan pucuk kepemimpinan pertubuhan itu berkuat kuasa serta- merta. Jumaat lalu, kumpulan Ahli MT GPMS menggantung sementara jawatan Suhaimi, Setiausaha Agung, Sobri Ahmad dan Bendahari Agung, Azan Ismail sehingga Persidangan Agung Khas, 10 Disember ini. Keputusan itu mendapat sokongan sebulat suara 12 anggota Majlis Tertinggi (MT) serta wakil dan pengerusi GPMS 10 negeri yang menghadiri mesyuarat itu. Sehubungan itu, Shahrir dilantik sebagai pemangku Presiden GPMS manakala Setiausaha GPMS Terengganu, Syed Anuar Syed Mohamad melaksanakan tugas Setiausaha Agung sehingga pemilihan 10 Disember ini. Sementara itu, Suhaimi juga bersetuju masalah yang timbul diselesaikan berpandukan perlembagaan dan menyifatkan tindakan penggantungan jawatannya dan merampas kuasa tidak sah kerana membelakangi perlembagaan. Katanya, untuk mengadakan mesyuarat khas perlu mendapat persetujuan presiden dan surat dikeluarkan setiausaha agung untuk memanggil ahli MT menghadirinya. “Kita perlu kembali dan memahami perlembagaan seperti dinyatakan Perdana Menteri,” katanya. Naib Presiden GPMS, Reezal Merican Naina Merican yang dilaporkan akan bertanding jawatan presiden, pula berkata tidak timbul soal merampas kuasa kerana yang penting perlu ada persidangan agung yang memberi mandat kepada ahli untuk memilih barisan kepemimpinan. Pengerusi GPMS Kedah, Saiful Azli Saiful Ridzwan dalam satu kenyataan media, berkata semua pemimpin dan ahlinya peringkat akar umbi sebulat suara menolak kepemimpinan Suhaimi yang disifatkan mereka sebagai melanggar dan mencabul perlembagaan GPMS. “Justeru itu, kami menyokong tindakan Shahril yang memangku jawatan itu sehingga Persidangan Agung Khas diadakan pada 10 Disember depan,” katanya. Setiausaha GPMS Negeri Pulau Pinang, Nurul Huda Ghazali pula, berkata pihaknya membantah keras pemecatan, Shahrir, Syed Anuar dan Ahli Majlis Tertingi GPMS, Jais Abdul Karim yang dibuat Suhaimi, baru-baru ini. Oleh Azman Zakaria
