
เมื่อเวลา 15.30 น. วานนี้ ( 26 ต.ค. ) พล.ต.ต.ชนินทร์ ปรีชาหาญ รอง ผบช.ภ.1 พร้อมด้วย พล.ต.ต.เชิดชัย ปวโรภาส ผบก.ภ.จ.สระบุรี พ.ต.อ.มนฑล ทิพย์จันทร์ รอง ผบก.ภ.จ. สระบุรี และ พ.ต.อ.นิสากร บุญตานนท์ ผกก.สภ.อ.มวกเหล็ก จ.สระบุรี ร่วมกันแถลงข่าวจับกุมนายคำลน หรือชุบ เศรษฐรัตน์ อายุ 47 ปี อยู่บ้านเลขที่ 117 หมู่ 17 ต.วังม่วงอ.วังม่วง จ.สระบุรี ผู้ต้องหาคดีใช้ปืนยิง ส.ต.ท.เข็มเพชร ขันศิลา อายุ 33 ปี ผบ.หมู่งานป.สภ.อ.มวกเหล็ก จ.สระบุรี เสียชีวิต ขณะไปดูแลความสงบเรียบร้อยงานทอดกฐิน วัดซับกระดาน หมู่ 5 ต.ซับสนุ่น อ.มวกเหล็ก เมื่อคืนวันที่ 22 ต.ค.ที่ผ่านมา 
รอง ผบช.ภ.1 เปิดเผยถึงเบื้องหลังการจับกุมว่า หลังเกิดเหตุเจ้าหน้าที่ตำรวจได้นำพยานที่เห็นเหตุการณ์ มาสอบสวน กระทั่งรู้ตัวคนร้ายคือนายคำลน จึงขออนุมัติหมายจับต่อศาลจังหวัดสระบุรีเมื่อวันที่ 24 ต.ค. จากนั้นนำกำลังเข้าตรวจค้นบ้าน แต่คนร้ายได้ไหวตัวหลบหนีไปต่อมาชุดสืบสวนทราบว่า นายคำลนหนีไปอาศัยอยู่กับญาติเมียในพื้นที่ อ.เถิน จ.ลำปาง พ.ต.อ.นิสากร บุญตานนท์ ผกก.สภ.อ.มวกเหล็ก จึงนำกำลังพร้อมหมายจับประสานไปยังเจ้าหน้าที่ตำรวจ สภ.อ.เถิน จนสามารถจับกุมนายคำลนได้ที่ห้องเช่าไม่มีเลขที่ เมื่อคืนวันที่ 25 ต.ค. เวลา 20 .00 น. ก่อนคุมตัวมาสอบปากคำที่ สภ.อ.มวกเหล็ก 
จากการสอบสวนนายคำลนให้การรับสารภาพอ้างถึงสาเหตุที่ยิง ส.ต.ท.เข็มเพชร ผู้ตายว่า ระหว่างเดินออกมาจากห้องน้ำภายในงาน ได้เดินสวนทางกับ ส.ต.ท. เข็มเพชร และถูกผู้ตายใช้มือตบหัว 1 ครั้ง ประกอบกับช่วงเกิดเหตุตนมีอาการเมาเหล้า ทำให้โมโหชักปืนลูกซองสั้นที่พกติดตัวออกมาจ่อยิง ที่ชายโครงซ้าย 1 นัด ก่อนวิ่งหลบหนีออกจากวัด และเดินทางไปอาศัยอยู่กับญาติที่ อ.เถิน จ.ลำปาง 
พล.ต.ต.ชนินทร์กล่าวอีกว่า สำหรับนายคำลน ผู้ต้องหารายนี้ จากการตรวจสอบประวัติพบว่าเคยร่วมกับพวก ก่อเหตุปล้นควายของชาวบ้านที่หมู่บ้านป่าลานหินดาด อ.วังม่วง จ.สระบุรี ถูกเจ้าหน้าที่ตำรวจติดตามจับกุมได้และถูกศาลตัดสินจำคุก 10 ปี หลังพ้นโทษออกมาก็มาได้นางนิด ยิ้มใย อายุ 40 ปี เป็นภรรยา จากนั้นนางนิดก็มาถูกเจ้าหน้าที่ตำรวจจับในข้อหาจำหน่ายยาบ้า ปัจจุบันถูกจำคุกอยู่ที่เรือนจำจังหวัดลพบุรี ส่วนการช่วยเหลือ ส.ต.ท.เข็มเพชร ที่เสียชีวิตในระหว่างปฏิบัติหน้าที่ ในเบื้องต้นได้มอบเงินให้กับครอบครัวจำนวน 415,000 บาท พร้อมกับเลื่อนยศให้ 4 ชั้นยศ เป็น ร.ต.ต. และเลื่อนขั้นเงินเดือนอีก 5 ขั้น
ข่าวหน้าใน ข่าวการเมือง ข่าวเศรษฐกิจ ข่าวการศึกษา ข่าวกทม. ข่าวต่างประเทศ ข่าวสังคม-สตรี ข่าววิทยาการ ข่าวเกษตร ข่าวกีฬา ข่าวบันเทิง คอลัมน์ 
