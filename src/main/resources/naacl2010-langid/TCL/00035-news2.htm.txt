
Inamin kahapon ni Commission on Elections (Comelec) Commissioner Resurreccion Borra na may iregularidad sa eleksyon noong nakaraang taon sa lalawigan ng Lanao del Sur, partikular sa presidential at vice presidential race.
Sa pagdinig kahapon ng Senate committee on constitutional amendments, revision of codes and laws na pinamumunuan ni Sen. Richard Gordon, sinang-ayunan ni Borra ang pahayag ni Atty. Sixto Brillantes na imposibleng magkasya sa siyam na ballot boxes ang resulta ng botohan sa Lanao del Sur.
Bagama’t nilinaw ng komisyuner na ang sinasabi niyang iregularidad ay hindi dapat ipakahulugan sa dayaan. Sa ngayon ay wala umanong basehan para masabing nagkaroon nga ng dayaan sa eleksyon sa nasabing lalawigan.
Bagkus, ang inaamin niyang iregularidad ay nakatuon lamang sa pagkakasya ng 1,000 election returns (ERs) sa siyam na ballot boxes mula sa nabanggit na probinsya.
Ani Borra, hanggang 25 election returns lamang ang maaaring magkasya sa isang ballot box at kailangan pa itong siksikin kaya’t imposible ang pagkakasumite ng 1,000 ERs sa siyam na urna lamang.
"With physical compression that cannot be," anang komisyuner.
Sa inisyal na pagsisiyasat ng komite, umaabot lamang sa 65 ballot boxes ang natanggap ng Senado mula sa limang lalawigan ng Autonomous Region in Muslim Mindanao (ARMM) bago ito inilipat sa Kamara noong Mayo 25, 2004.
