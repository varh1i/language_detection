
KAAPSTAD. - Die Nieu-Seelandse spanbestuur het 'n paar senuagtige nagte oor voor hy op sy finale span vir Vrydagaand se eendaagse krieket-stryd teen Suid-Afrika hier kan besluit.
Twee van die Kiwi's se belangrikste spelers - die veelsydige Jacob Oram en Scott Styris - is in 'n stryd teen die horlosie gewikkel om betyds reg te wees vir die tweede wedstryd in dié reeks van vyf.
Styris sukkel steeds met die dyspierbesering wat hom uit die eerste wedstryd gehou het, terwyl Oram 'n lies seergemaak het in Sondag se nederlaag in Bloemfontein.
Die Proteas het die eerste wedstryd in die reeks met 2 paaltjies gewen.
Lindsey Crocker, die besoekers se spanbestuurder, het gister gesê 'n finale besluit oor dié twee spelers sal eers Donderdag geneem word.
"In die stadium lyk dit of Scotty 'n beter kans staan om reg te wees vir die wedstryd. Hy het die laaste ruk goeie vordering getoon," het Crocker gister tydens die Kiwi's se oefening by Nuweland se nette gesê.
Terwyl Styris gister saam met die res van sy spanmaats aan 'n fiksheidssessie ná afloop van die net-oefening deelgeneem het, het Oram stadig op sy eie om die veld gehardloop.
Oram se besering is 'n terugslag vir Stephen Fleming (kaptein) en sy span.
Dié mokerman het die laaste ses maande kwaai gesukkel met 'n rugbesering en het in Bloemfontein nét gekolf. 
Daar is gehoop dat hy in die loop van die reeks sy fiksheid sal herwin, maar vrae sal nou gevra word of hy weer sal speel. 
Dit sal 'n groot verlies wees. Hy is nie net 'n kolwer wat in die top-ses vir sy span kolf nie, maar het ook die vermoë om 10 boulbeurte af te stuur.
Styris vervul dieselfde rol en as hy ook nie heeltemal fiks is nie, sal die balans van die Nieu-Seelandse span ernstig beïnvloed word.
Aanvanklik is verwag dat een van die spesialis-kolwers, veral Hamish Marshall, sy plek in die beginspan sou verloor om plek te maak vir die terugkeer van Styris. Marshall sukkel die laaste tyd met sy spelpeil.
Hy het in Bloemfontein ongemaklik voor die penne gelyk voor Jacques Kallis hom been voor paaltjie betrap het vir 16 lopies. Sy rekord buite Nieu-Seeland is nie te waffers nie. Sy gemiddelde buite sy tuisland is maar 'n skrale 23.21 lopies per beurt.
Marshall en Lou Vincent sal waarskynlik sake moet uitspook vir 'n plek in die span, mits Styris en Oram albei fiks verklaar word.
Daar sal egter nou eers ná Donderdag se fiksheidstoetse 'n besluit oor die span se samestelling geneem word.
Die feit dat daar vier dae tussen die eerste en tweede eendaagse wedstryde op die program is, is beslis ook 'n verligting vir die Kiwi's se spanbestuur.
In vorige jare sou die tweede wedstryd al vanaand gespeel gewees het, maar die bykomende afdae gee die Kiwi's se mediese span ekstra tyd om hul spelers fiks te kry.
Andersins behoort daar geen drastiese verandering in die Kiwi-span te wees nie.
