Çin arxeoloqları 4000 il torpağın altında qalmış bir kasa əriştə aşkar ediblər.
Alimlər indi ümid edirlər ki, bu tapıntı sayəsində əriştənin mətbəxə gətirənin italiyalılar, yoxsa çinlilər olduğunu aydınlaşdır biləcəklər.
Çinlilər həmişə deyiblər ki, əriştəni İtaliyaya səyyah Marko Polo (Marco Polo) məhz Çindən aparıb. İtaliyalılar isə iddia edirlər ki, çinlilərdən əvvəl əriştə məhz onların süfrəsində olub.
Bu mübahisələrə son qoya biləcək dəlil-sübut tarix boyunca yeyilib-qurtarmış hesab edilirdi. 
Lakin Pekində Çin Elmlər Akademiyasından tədqiqatçılar, onlar saxsı kasada qaynadılmış əriştənin daşlaşmış nümunəsini tapıblar. Alimlərin fikrincə bu arxeoloji tapıntının 4000 illik tarixi vardır.
Neyçə (Nature) – "Təbiət" elmi dərgisində dərc edilmiş məqalədə deyilir ki, Çinin şimal-qərbində Sarı Çayın yatağının 3 metr dərinliyində aşkar edilmiş bu bir kasa əriştə kifayət qədər yaxşı vəziyyətdə qalıb.
Arxeoloqlar bu yerlərdə 1999-cu ildən bəri qazıntılar aparırdılar. 
Onların fikrincə bu yerlərdə 4000 il əvvəl bu ərazilərdə məskunlaşmış insanların məişəti ola bilər ki, güclü zəlzələ və yaxud da daşqın nəticəsində dağılıb. 
Aşkar edilmiş əriştələrin uzunluğu 50sm, diametri isə 3mm–dir. Əriştələrin yerli məhsul olan iki növ darı unundan düzəldildiyi ehtimal edilir.
Müasir əriştəni isə bir qayda olaraq buğda unundan düzəldirlər. 
Tədqiqatçılar iddia edirlər ki, onların tapıntısı ənənəvi Çin təamı olan La-Mian əriştəsini xatırladır. La-Mian əriştəsini - xəmiri əldə dönə-dönə dartıb-uzatmaqla düzəldirlər. 
İndi alimlər 4000 il əvvəl insanların bu əriştə ilə nə yediklərini aydınlaşdırmağa çalışırlar. Onlar ümid edirlər ki, kasanın dibində qalmış yağ məhlulunu təhlil etməklə əriştənin bişirilmə üslubuna aydınlıq gətirə biləcəklər. 
Hər halda Çin alimləri indi daha qətiyyətlə iddia edirlər ki, onların bu tapıntısı Çində əriştənin İtaliyadan çox-çox əvvəl süfrəyə gətirildiyini sübut edir. 
İtaliyalıların isə qızğın mübahisəsiz bu məsələdə mövqelərini dəyişəcəkləri ehtimalı çox azdır.
