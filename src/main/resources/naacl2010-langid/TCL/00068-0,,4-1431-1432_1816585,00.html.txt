
DIE Veritas-toekennings sorg altyd vir groot blydskap of erge teleurstelling. Vir die Robertson Wynvallei was dit vanjaar 'n groot lekkerte oor sy vier dubbelgoue en 17 goue medaljes.
Nie net het van die kelders daar uitstekend gepresteer nie, hulle het net weer onderstreep dat dit 'n streek is wat kan saampraat wanneer dit by die bestes kom. 
En dit is nie net die wittes, soos hul gedugte chardonnays en colombards, wat saak maak nie!
Dit is al voorheen met shiraz en cap classique reggekry, maar nou word dit ook met cabernet sauvignon en selfs met pinot noir vermag.
Die wynmakers uit dié geweste is huis toe met die enigste twee goue medaljes vir ongehoute chardonnays: drie van die vier goue medaljes vir cap classique (daar was geen dubbelgoue medaljes vanjaar nie) en drie van die vyf dubbelgoues vir cabernet sauvignon.
Bon Courage, wat soos Simonsig by Stellenbosch al 'n instelling onder die voorstes by die Veritas-toekennings geword het, het dubbelgoud met die Cabernet Sauvignon 2003 en die Inkara Cabernet Sauvignon 2003 behaal. 
Dan was daar ook goud vir die Colombar 2005, die Riesling 2005 en die Inkara Shiraz 2003.
Graham Beck was net 'n kortkop agter. Die reklamemense van die streek wys juis daarop dat al sy wyne as Graham Beck (Franschhoek) ingeskryf was, maar dat al die wyne, buiten die sauvignon blanc, uit die Robertson-kelder van Beck kom. 
Vir dié kelder was daar twee dubbelgoues - vir die Pheasants' Run Sauvignon Blanc 2005 en die The Joshua 2003, én goud vir The Lonehill Chardonnay 2003, die Blanc de Blancs Brut 1999 en die Blanc de Blancs Premiere Cuvee 2000.
Niemand was egter meer in sy noppies nie as die wynmaker van Goedverwacht, mnr. Jan du Toit.
Hy is dubbelgoud vir sy Goedverwacht Maxim Limited Release Cabernet Sauvignon 2003 toegeken.
Hy het dit spesiaal gemaak om 'n punt te bewys, het hy agterna by die Veritas-proe vertel. Dit gaan oor die ou storie wat tot vervelens toe vertel word dat Robertson te warm is om met die koeler cabernet-streke mee te ding. Die naam Maxim vir dié vlagskipwyn van die eerste oesjaar beteken in Latyn "die absolute waarheid".
Volgens hom wil hy die waarheid onderstreep dat Bonnievale en Robertson cabernet's kán maak.
Diegene wat uit ordentlikheid nie iets wou waag oor De Wetshof se pogings die laaste paar jaar met pinot noir nie, sing nou ook 'n ander deuntjie ná die goue medalje wat vir die Danie de Wet Nature in Concert Pinot Noir 2003 toegeken is. Elke poging was net beter as die vorige. Mnr. Danie de Wet was aanvanklik self skepties, totdat dr. Phil Freese van Kalifornië hom oortuig het om dit met pinot noir te waag.
Die Weltevrede-landgoed by Bonnievale spog vanjaar ook met drie goues - vir sy Woolworths What! Chardonnay 2005, die Weltevrede Philip Jonker Brut 2000 en die Weltevrede Ouma se Wyn 2003.
Die Robertson Wynmakery het goud vir sy Robertson Kings River Chardonnay 2004 en sy Robertson Almond Grove Weisser Riesling NLH 2003 ontvang.
Goues is ook toegeken vir die Jonkheer Muscatheer Family Reserve 2004, Mooiuitsig Oude Rust Red Muscadel 2003, Rooiberg Pinotage Reserve 2003, Van Zylshof Chardonnay Riverain 2005 en die Viljoensdrift River Grandeur Pinotage 2004. 
Al dié wyne en wenners van ander toekennings kan van 21 tot 22 Oktober op Robertson se voedsel- en wynfees op die skouterrein geproe word. Skakel 023 626 3167. Stuur e-pos na manager@robertsonwine valley.com of besoek die webwerf www.robertsonwinevalley.com. 
