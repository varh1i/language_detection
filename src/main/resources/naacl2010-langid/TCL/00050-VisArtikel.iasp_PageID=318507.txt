Skadeslisten var lang hos Real Madrid inden lørdagens udekamp i Primera División mod Betis Sevilla, men det til trods hentede madrilenerne en vigtig og lidt heldig gevinst på 2-0. Dermed holder Real Madrid kontakten til topholdene i Spanien med sejr nummer seks ud af 10 mulige.
Træner Vanderlei Luxemburgo havde blandet kortene godt uden esser som Ronaldo, Zinedine Zidane, David Beckham og Julio Baptista. 
I deres fravær viste stortalentet Robinho klassen efter 30 minutter med et skud lige uden for feltet, som Betis' målmand Antonio Doblas ikke havde en jordisk chance for at redde. 
Indskiftede Álvaro Mejía slog sejren fast i anden halvleg på hovedstød til 2-0 blot to minutter efter, at han var kommet på banen.
