
DIE rus en vrede in die woonbuurt wat in die 1960's met die "pêrepote vannie bulldozers" platgestoot is, word weer bedreig. 
Die wysheid van die stadsraad se besluit om 'n tydelike woongebied regoor die huise van permanente inwoners aan 34 plakkergesinne toe te ken, is ten beste te betwyfel.
Die regmatige inwoners van Distrik Ses sal waarskynlik ook nie getroos voel deur die "gerusstelling" dat geen verdere plakkers toegelaat sal word nie.
As nie ferm opgetree word nie, is die kanse uitstekend dat 'n reuse-plakkerskamp op die middestad se voorstoep sal ontstaan. Dit sal nie net nadelig wees vir die ekonomie van die stad en veral die sentrale sakekern nie, maar ook 'n groot terugslag vir die derduisende voormalige inwoners wat nog nie hul beloofde huise in die Ses gekry het nie.
Ofskoon mens simpatie het met die lot van die plakkers en Distrik Ses weens sy sentrale ligging waarskynlik vir hulle die ideale woonplek bied, moet 'n ander plan beraam word.
Distrik Ses is geen gewone woonbuurt nie. Saam met Sophiatown was dit voorheen dié simbool van die onreg wat in Suid-Afrika deur een mens teen 'n ander gepleeg is. Juis daarom moes dit 'n vertoonvenster van versoening in 'n nuwe samelewing word, waar derduisende huise uit die as van die onreg van 40 jaar gelede moes verrys.
Ongelukkig verloop die grondherstelprojek allermins vlot en is net 'n handjievol huise reeds voltooi.
Dit is tyd dat die regering sy beloftes huidjie en muidjie nakom om die Ses aan sy voormalige inwoners terug te besorg, sodat hulle in die woorde van Adam Small uiteindelik "huis toe kan kô". 
Die formalisering van 'n plakkersbuurt sal dié droom verydel. 
