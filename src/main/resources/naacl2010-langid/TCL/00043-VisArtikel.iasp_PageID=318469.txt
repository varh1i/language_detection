Håndboldholdet fra Ikast-Bording fik lørdag en vigtig sejr i kvindernes håndboldliga, da midtjyderne vandt 39-27 over Horsens efter føring på 19-15 ved pausen.
Det var to meget vigtige point til Ikast, der med sejren fortrænger FCK fra fjerdepladsen. Den kan københavnerne dog vinde tilbage søndag i kampen mod KIF Kolding, men duellen om den sidste plads i slutspillet ligner et opgør mellem FCK, Ikast og Horsens. Derfor var det en meget vigtig sejr, som Ikast hentede lørdag, da de indbyrdes opgør mellem slutspilsbejlerne kan vise sig at blive afgørende.
I lørdagens anden kamp vandt GOG Svendborg med hele 34-25 over Sønderjyske, og fynboerne lagde dermed lidt afstand til den absolutte bund. Her hænger Sønderjyske til gengæld fast, efter de første 10 kampe blot har givet to point.
