گزارشهای خبری از خاورميانه حاکيست ارتش اسراييل يکی از اعضای ارشد گروه تندروی "جهاد اسلامی" را در حمله ای در کرانه باختری رود اردن کشته است.
گفته می شود لوی سعدی، که در حمله ارتش اسراييل کشته شده در بمبگذاری اخير در تل آويو و ناتانيا دست داشته است.
جهاد اسلامی مسئوليت بمبگذاری در اين دو شهر را برعهده گرفته بود. 
در همين حال خبرهای ديگر حاکيست که يک فرد مسلح فلسطينی ديگر نيز در طولکرم کشته شده است. 
نيروهای اسراييلی گفته اند اين فرد به هنگام عمليات نيروهای امنيتی اسراييلی سعی داشته که بسوی نيروهای اسراييلی شليک کند. اما شاهدان می گويند نيروهای اسراييلی به سوی تظاهرکنندگان که سنگ بطرف سربازان اسراييلی پرت می کردند آتش گشودند.
منابع امنيتی فلسطينی گفته اند که فرد کشته شده از اعضای گروه تندرو "شهدای الاقصی" بوده است.
گزارشها می گويند در اين عمليات يک سرباز اسراييلی نيز زخمی شده است.
از سوی ديگر منابع ارتش اسراييل گفته اند که نيروهای امنيتی اسراييل در طول شب گذشته 26 فلسطينی در عملياتهای جداگانه بازداشت شده اند.
بروز مواردی از خشونت در چند هفته اخير آرامش نسبی در منطقه را برهم زده است.
