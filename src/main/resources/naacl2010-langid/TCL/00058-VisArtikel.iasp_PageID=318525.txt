Iraks væltede præsident, Saddam Hussein, accepterede i hemmelighed et forslag om at gå i eksil i De Forenede Arabiske Emirater umiddelbart inden det amerikansk-ledede angreb på Irak i marts 2003. Det rapporterede lokale medier i Emiraterne søndag.
Men forslaget blev afvist af arabiske ledere.
- Vi havde fået den endelige godkendelse fra en række parter, herunder stormagterne i verden og hovedpersonen selv, Saddam Hussein, sagde Abu Dhabis kronprins, sheik Mohammad bin Zayed al Nahyan, til Dubai-tv-stationen Al Arabiya.
Ifølge planen skulle den irakiske ledelse gå af og forlade Irak i løbet af to uger, efter at eksilforslaget var accepteret.
