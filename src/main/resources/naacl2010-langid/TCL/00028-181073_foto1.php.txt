
Kui 11. oktoobri õhtul Tallinna lennuväljalt koos varustusega startinud eestlased viis kriisipiirkonda lennukompaniilt Enimex tellitud erireis, siis meedikutest, otsingu- ja päästerühmast ning väikesest staabist koosneva meeskonna kodutee oli käänulisem. 
Poola abiga tagasi
Reedel varavalges 180 000 elanikuga Põhja-Pakistani linnast Batagramist veoauto ja kahe bussiga teele asunud eestlased saabusid kõigepealt sama päeva lõunaks pealinna Islamabadi. 
Üleeilseks olid päästjad maismaad pidi rännates jõudnud Pakistani Punjabi provintsi pealinna Lahore’i, kust eile õhtul startinud Poola õhuväe lennuk toimetas päästemeeskonna Lääne-Poolas asuvasse Krakovisse. Sinna Eestist vastu saadetud bussis peakski päästemeeskond täna kodumaale jõudma.
Peaministri tänu
Kodumaalt lahkumise ja saabumise vahele jäi aga pea kahe nädala jagu päevi. 
Neid päevi täitsid teekonnad Pakistani hullumeelse liiklusega maanteedel, kümnete ja kümnete katastroofis viga saanud kohalike abistamine Batagramis, selles linnas terve telkidest koosneva haigla püstitamise juhtimine ning päästeretk teiste abistajate poolt ligipääsmatuks nimetatud mägipiirkonda.
Batagramis tehtud töö eest tänas laupäeval Islamabadis Eesti päästjaid ka isiklikult Pakistani peaminister Shaukat Aziz, kes korraldas meeskonnale oma residentsis vastuvõtu.
Eestlaste panust maavärinas kannatanute abistamisel ja kõrgetasemelise välihaigla sisseseadmisel hinnatakse kõrgelt, kinnitas uudisteagentuuri BNS teatel Aziz päästemeeskonnale.
Üle-eelmisest teisipäevast möödunud reedeni päästemeeskonna abimissiooni kaasa teinud Postimees pakub tänases lehes oma lugejaile valiku kaadritest, mis selle aja jooksul ÜRO ametnike poolt Dream Team’iks (Unistuste Meeskond) nimetatud Eesti päästjate silme ees Pakistanis lahti rullusid. 
 
