
DAAR kan nie twee waarhede wees nie. Veral nie waar geregtigheid geskied en rassisme ter sprake is nie.
Die ooreenkoms wat bereik is oor die uitval tussen regterpresident John Hlophe, die prokureur mnr. Joshua Greeff, die balieraad en ander drukgroepe oor rassisme op die Kaapse regbank, is ongewens.
Verskeie hoogaangeskrewe regsmense het reeds hul ontevredenheid met die uitspraak, die ondersoek en die ondeursigtige proses uitgespreek en voorspel dat die probleem net uitgestel word.
Daar is twee weergawes. Óf die advokaat wat beweer regter John Hlophe het 'n rassistiese opmerking gemaak lieg, óf die regter het 'n rassistiese opmerking gemaak. Albei kan nie waar wees nie.
Die feit dat albei staan by wat hulle glo gebeur het, maar weier om 'n klag in te dien toon tog dat daar 'n nugter oomblik in die waansin ingetree het wat die afgelope ruk respek vir die regbank ernstig ondermyn het.
Suid-Afrikaners wat rassisme ontken, het die verlede te gou vergeet. Wat egter van regsmense verwag word, is die intellektuele dissipline om 'n wag voor die mond te plaas en die juiste woord te vind.
Dit verg 'n mate van volwassenheid om die ander kant van 'n saak te sien. 'n Intellektuele kragmeting kan nie met dieselfde forensiese presiesheid as dié van 'n moordsaak afgehandel word nie.
Dit is dus 'n tipiese slordige Suid-Afrikaanse oplossing - niemand wil die ander dit ter ere gee dat hy verkeerd kon gewees het nie, maar is tog bereid om weer saam te werk.
Dit is slordig, nie die aangewese oplossing nie, dit sal waarskynlik in die toekoms weer ter sprake kom, maar gegewe die omstandighede, is dit waarskynlik pragmaties. Maar dit besweer nie die vrese van rassisme op die regbank nie. Om geregtigheid uit te stel, is om geregtigheid te ontken.
