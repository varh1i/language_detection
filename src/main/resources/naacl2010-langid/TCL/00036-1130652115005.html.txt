
De fans op de King Side hadden de aanklacht tenminste correct gespeld, zei Maaskant, want humor kan de 36-jarige trainer niet worden ontzegd. En er viel gisteren al zoveel te lachen in Tilburg, want Willem II - Feyenoord kon onmogelijk serieus worden genomen.
Maaskant, ironisch: ‘Het moet voor de televisiemakers een geweldige middag zijn geweest. Wanneer je al onze blunders op een rijtje zet, kun je een halfuur Comedy Capers uitzenden.’
Daarvoor waren de ruim 13 duizend toeschouwers vast niet naar het stadion van Willem II gekomen. Maar wat de Tricolores lieten zien, was inderdaad een parodie op betaald voetbal. Eerst kon overigens smakelijk worden gelachen om een onbeholpen charge van Feyenoord-verdediger Östlund.
De Zweedse rechtsback bleek niets te hebben geleerd van zijn onnozele overtreding in de slotminuut van het duel met RKC, waarmee hij een voor Feyenoord fatale vrije trap weggaf. Na exact 45 seconden drukte Östlund Willem II-aanvaller Kerekes tegen het gras. De vrije trap van de Hongaar werd fraai gepareerd door de teruggekeerde Feyenoord-doelman Lodewijks, die wederom werd gehinderd door een blessure.
Vervolgens ging het doek op voor het Brabantse Theater van de Lach. Maaskant had tijdens een trainingspotje tussen het eerste elftal en de reserves – verloren door de basisspelers – al een naar voorgevoel van wat hem tegen Feyenoord te wachten stond.
Je zou denken dat de nummer 17 van de eredivisie na het enigszins geflatteerde pak slaag van AZ – de ploeg stortte pas in na de rode kaart voor de gisteren geschorste doelman Moens – met het mes tussen de tanden zou spelen tegen Feyenoord. De Rotterdammers stonden immers onder druk na drie verloren uitwedstrijden, erkende coach Erwin Koeman.
Natuurlijk mocht zijn collega Maaskant als excuus aanvoeren dat Willem II door blessures maar liefst vier potentiële centrumverdedigers (Kreek, Van Mosselveld, Van der Struijk en Victoria) miste. Maar Maaskant zou het zielloze spel van zijn selectie ook kunnen interpreteren als een motie van wantrouwen.
Na RBC, Go Ahead en weer RBC leek Willem II voor Maaskant een mooi opstapje naar het grote werk. Hoewel het bereiken van de bekerfinale een verloren seizoen camoufleerde, achtte Maaskant zich rijp voor een topclub, liet hij onlangs in een maandblad optekenen.
Dergelijke teksten worden nu tegen hem gebruikt, beseft Maaskant. ‘En dat geldt ook voor het boek over mentale training dat ik samen met een psycholoog heb geschreven. Ik weet hoe het werkt als je verliest. Ik weet dus ook dat ik momenteel niet de populairste man van Tilburg ben.’
Bij Willem II slaan de lessen van Maaskant immers niet aan. Sinds zijn team in de UEFA Cup figureerde tegen AS Monaco, speelt het ook een bijrol in de competitie. Deelname aan de play-offs blijft de doelstelling van Maaskant, al benadrukt hij dat de verwachtingen te hoog zijn in Tilburg.
Mooi verzorgd voetbal met buitenspelers, zo staat het in de huisstijl van Willem II omschreven. Maar zonder stoere kerels wordt het voor Maaskant nog een hels karwei om de nacompetitie te ontlopen.
Natuurlijk had Maaskant niet gelachen om de flaters van zijn pseudo-verdedigers Van Nieuwstadt, Smit en linksback Van der Haar. Wat deed Van Nieuwstadt na het verzoek van zijn coach om de bal buiten de lijnen te trappen, zodat Bobson de geblesseerd geraakte Kerekes kon vervangen? Hij leverde de bal knullig in bij Feyenoorder Bahia.
Invaller Denissen liet de bal bij een ingooi als een hete kroket uit zijn handen vallen, doelman Zois trapte finaal mis. Maar wat Maaskant het meest verontrustte, was de wetenschap ‘dat we weer dramatisch hebben verdedigd’.
Al na twintig minuten kon Feyenoord het duel met Willem II afdoen als een boswandeling op een prachtige herfstdag. Castelen schrok nog van de eerste kans voor Feyenoord. Even later hoefde middenvelder De Guzman na een voorzet van Castelen slechts tegen de bal aan te lopen om zijn eerste doelpunt in Rotterdamse dienst te laten noteren: 0-1.
Zoveel ruimte lag er achter de laatste linie van Willem II dat verdere schade niet uit kon blijven. Zo werd voor Castelen de rode loper uitgelegd na balverlies van de jonge Willem II-aanvaller Dembele (0-2) en werd de trage Paauwe alle vrijheid gegund op het middenveld.
Lachend zei assistent-trainer Duut tegen Paauwe dat hij voor het derde doelpunt van Feyenoord zelfs nog een sms-je naar teamgenoot Kuijt had kunnen sturen. Na een onterechte vrije trap waande de aanvoerder van Feyenoord zich op bezoek bij Madame Tussaud. Paauwe hobbelde vrolijk langs de wassen beelden van Willem II en passeerde op aangeven van Kuijt reserve-doelman Zois: 0-3.
Het was potsierlijk dat Maaskant het doelpunt van Denissen in de laatste minuut als een memorabel feit opvoerde. Hij kan zich beter afvragen of hij nog wel de juiste trainer is voor Willem II.
