
CERIA: Anita (tengah) bersama Hail Amir dan
Syafinaz dalam program Anita di Aidilfitri.
BERTEMAKAN Ada Ria Ada Raya, Astro Ria menghidangkan rangkuman pelbagai telemovie istimewa, rakaman konsert artis terkenal dan tayangan filem box-office. Kemeriahan Syawal dimulakan dengan Takbir Raya yang disiarkan pada malam raya, jam 9 malam dan ulangan pada jam 5 pagi dan 7.30 pagi, hari raya pertama. Takbir ini menampilkan juara Akademi Fantasia 3 (AF3), Mawi, pelajar AF yang lain serta kemunculan kumpulan nasyid, Rabbani dan barisan artis ternama. Berikut adalah antara slot yang akan menemani penonton sepanjang seminggu Syawal di saluran 4, Astro Ria. Slot Telemovie 
TIKAR BURUK BERSIARAN pada jam 9.30 malam, ia dibintangi Datin Rosnani Jamil, Nasir Bilan Khan dan Nur Fazura. Berkisarkan kepayahan seorang wanita tua yang dituduh mengamalkan sihir oleh penduduk kampung. Selepas kematian suaminya, dia berkahwin dengan lelaki yang lebih muda. Penduduk kampung menuduhnya menggunakan kuasa sihir supaya lelaki itu mengahwininya. Tuduhan mereka diperkuatkan lagi apabila suami mudanya kemalangan dan lumpuh seumur hidup. 
GITAR TUA MENEMUI penonton pada raya pertama jam 2 petang, Gitar Tua mengenai pemuda kampung, Beego yang bercita-cita menjadi penyanyi terkenal. Dia berhijrah ke Kuala Lumpur tanpa mendapat restu daripada ibunya yang sedang sakit. Hasrat Beego, bagaimanapun tidak kesampaian. Dia mengambil keputusan pulang semula ke kampung. Namun dia dirompak dan tidak mempunyai wang yang cukup untuk pulang. Untuk mencukupkan belanja, dia menyanyi di Hentian Puduraya. Gitar Tua menampilkan lakonan Beego, Ellie Suriaty Omar, Azri Iskandar, Norlia Ghani, Anding dan Anne Ngasri. 
TERMINAL SAYANG AKAN ditayangkan kepada penonton pada raya kedua jam 2 petang, ia memaparkan sisa harapan sepasang suami isteri menanti kepulangan anak perempuan tunggalnya yang melanjutkan pelajaran ke luar negara. Anak itu juga sudah bertukar agama. Pasangan yang mengusahakan perniagaan chalet mempunyai hubungan yang akrab dengan pekerjanya. Ini mengurangkan kesedihan dan ingatan terhadap anak mereka. Ketika Ramadan, dua pekerja mereka memeluk Islam. Kegembiraan itu mengisi kekosongan hati mereka. Namun, mereka tetap berdoa anak perempuan itu akan pulang menyambut hari raya bersama. Terminal Sayang dibintangi Datuk Rahim Razali, Datuk Sarimah Ahmad dan Rozita Che’ Wan. Rakaman Konsert 
DI SEBALIK - SITI NURHALIZA IN CONCERT: ROYAL ALBERT HALL (Hari raya kedua, jam 4 petang) ANTARA sajian istimewa yang dijanjikan Astro Ria, rakaman di balik tabir konsert yang berlangsung 1 April lalu akan disiarkan pada raya kedua, jam 4 petang. Ia disusuli Siti Nurhaliza In Concert: Royal Albert Hall, jam 5.30 petang. Konsert selama dua jam itu, memperlihatkan kematangan anak Kuala Lipis, Pahang itu selepas sedekad menimba pengalaman sebagai anak seni. 
AKADEMI FANTASIA 3 XTRA 2005 (Hari raya pertama, jam 4.30 petang) SIARAN raya pertama jam 4.30 petang, menampilkan pengacara sensasi, Aznil Nawawi menemui empat finalis AF3 iaitu Mawi, Felix, Amylea dan Marsha. Di samping itu, turut menyalurkan pandangan penasihat pelajar AF3, Fatimah Abu Bakar dan guru drama, Marlia Musa. Nantikan klip video eksklusif, bloopers dan petikan adegan yang tidak pernah disaksikan sebelum ini dalam AF3 dalam rancangan selama sejam ini. 
KONSERT REUNION AKADEMI FANTASIA 3 - PENAWAR RINDU (Hari raya pertama, jam 5.30 petang) PERTEMUAN penuh nostalgia semua bintang AF3 ini akan menemui penonton, raya pertama, jam 5.30 petang. Bertemakan Penawar Rindu, konsert yang dirakamkan di Stadium Malawati, Shah Alam tidak lama dulu. Ia sebagai tanda penghargaan dan terima kasih kepada peminat yang memberi sokongan tidak berbelah bagi sepanjang 14 pelajar itu berada di akademi berkenaan. 
DARI STUDIO SATU: PLATINUM KEMBALI menemui penonton, jam 12.30 tengahari, Dari Studio Satu membariskan kemunculan nama popular tanah air seperti Mawi pada hari raya kedua, bersama artis jemputannya iaitu Ning Baizura, Yazer AF3 dan Bob AF2. Disusuli pada hari raya ketiga, persembahan Raja Pop, Jamal Abdillah diiringi pemuzik terkenal, Joe Wings. Misha Omar pula menghiburkan penonton pada hari raya keempat. Ubati kerinduan terhadap Ratu Rock, Ella yang tampil pada hari raya kelima bersama artis jemputan seperti Tam Spider, Waheeda dan Farah. Layar Raya MENERUSI slot ini, penonton disajikan dengan pelbagai filem Melayu hebat dan terbaru. 
SEPET (Hari raya pertama, jam 8.30 malam) Sepet lakonan Sharifah Amani dan Ng Choo Seong berkisarkan cinta antara gadis Melayu, Orked dan pemuda berbangsa Cina, Jason. Filem yang memenangi Anugerah Filem Terbaik dalam Festival Filem Malaysia ke-18 itu diarahkan Yasmin Ahmad, dibantu lakonan hebat Ida Nerina, Harith Iskandar dan Adibah Noor. 
GANGSTER (Hari raya kedua, jam 8.30 malam) SAKSIKAN filem yang disiarkan buat pertama kali secara eksklusif di Astro Ria. Rosyam Nor memegang tiga watak sekali gus; sebagai Rosli yang keluarganya menerima padah akibat hutangnya dengan along, sebagai Legau, kaki lumba motor yang sering menerima cabaran Rizal, seorang pendatang baru Sebagai Nala, pengedar dadah yang memperalatkan teman wanitanya demi kepentingan sendiri. Tiga kisah berlainan yang memaparkan pengkhianatan, ketamakan dan cinta yang berhubung kait di antara satu sama lain dan diakhiri dengan peristiwa tragik. Filem arahan Bade ini menampilkan lakonan Rosyam Nor, Umie Aida, Ako Mustapha dan Hasnul Rahmat. 
SEMBILU 2005 (Hari raya ketiga, jam 8.30 malam) PAPARAN cinta terhalang antara Salina, seorang gadis Melayu dengan Vince, seorang pemuda berdarah campuran Inggeris dan Cina. Mereka saling mengenali sejak usia remaja ketika menuntut di sekolah yang sama. Saat hubungan semakin intim, cabaran dan halangan daripada ibu bapa dan kawan-kawan mula timbul yang menguji kesetiaan cinta mereka. Lakonan Hetty Sarlene, Vince AF1, Juliana Banos, Khai AF1 dan Zek Zaidi dibantu penampilan khas Erra Fazira, Ziana Zain, Abby Abadi dan Awie. 
GOL & GINCU (Hari raya keempat, jam 8.30 malam) FILEM ini membawa penonton menyelami perjalanan hidup seorang gadis yang mempelajari pentingnya kehidupan dan cinta. Putri berazam untuk memenangi semula hati bekas kekasihnya, seorang yang gilakan sukan, dengan menyertai pasukan futsal. Putri perlahan-lahan mula menemui kekuatan dan nilai sebagai seorang juara. Dibintangi Nur Fazura sebagai Putri, Sazzy Falak, Melissa Maureen, Sharifah Amani, Zarina AF2, Ashraf Sinclair dan Mohd Pierre Andre. Hiburan Raya Istimewa 
ANUAR ZAIN Aidilfitri Di Perantauan (Hari raya pertama, jam 12.30 tengah hari) DALAM program pengembaraan muzikal ini, Anuar Zain meraikan Aidilfitri yang penuh nostalgia dalam suasana emosi bersama rakyat Malaysia yang tinggal di luar negara. 
GITULAH RAYA (Hari raya pertama, jam 10.00 pagi) DRAMA komedi lakonan Saiful Apek, Yasin dan Bob KU2. Ia mengisahkan tiga penyanyi terkenal yang tidak dapat menyambut Hari Raya kerana komitmen kerja. Kecewa dengan situasi ini, mereka bertekad pulang ke kampung untuk bertemu keluarga tersayang. Ia menyebabkan ejen mereka (Sathiya) kelam kabut. Drama ini turut menampilkan Sham Kamikaze, Felix, Marsha, Zarina, Yusni Jaafar dan Hamid Gurkha. 
MACAM-MACAM AZNIL RAYA 2005 (Hari raya pertama, jam 11.30 pagi) AZNIL meninjau persiapan hari raya dan berkongsi pengalaman dengan tetamu undangannya, Anita Sarawak dan Ella. Pengacara popular itu turut mendapatkan pandangan daripada pasukan bomba, polis dan tentera mengenai sambutan hari raya mereka. 
RUMAH TERBUKA AKADEMI FANTASIA 3 (Hari raya kedua, jam 10 pagi) RANCANGAN komedi muzikal menampilkan bintang AF3 dan pengacara Aznil Nawawi. Amylea menjemput kawan-kawannya menyambut hari raya di rumahnya di Langkawi. Perjalanan mereka dipenuhi dengan peristiwa mencemaskan dan mencuit hati. 
BEAT TV RAYA REUNION (Hari raya kedua, jam 4 petang) EPISOD istimewa Aidilfitri menemukan semula hos Beat TV yang terdahulu dan terkini seperti Zet, Wan Khatijah, Gina, Dylla, Dynaz, Sein, Sazzy dan Awal. Awal dan Sazzy bertemu bekas pengacara ini. Ia membangkitkan memori bersama Beat TV dan menyambut 1 Syawal bersama di kampung Awal. 
TREK SELEBRITI RAYA 2005 (Hari raya kedua, jam 10 malam) TREK Selebriti menjelajah ke Frankfurt dan Berlin meninjau kehidupan Mamat Khalid, satu nama besar dalam industri perfileman Malaysia. Ketika zaman awalnya, Mamat Khalid adalah artis jalanan dan membuat pelbagai pekerjaan di luar negara. Bersama Jimmy Shanley menyelami hidup Mamat Khalid menempuh kesukaran, bersama memori yang menjadi kenangan sewaktu di Jerman. 
ANITA DI AIDILFITRI (Hari raya ketiga, jam 11.30 pagi) ANITA Sarawak meraikan 1 Syawal di Hotel Royal Adelphi, Seremban bersama tetamu jemputan dari Sekolah Henry Gurney, Batu Gajah dan Penjara Wanita Kajang. Berkongsi pengalaman mereka dan hayatisambutan Aidilfitri di balik tirai besi. Liza Hanim, Hail Amir dan SyafinaZ turut membuat persembahan dengan lagu raya malar segar. 
MUZIK@RAYA 2005 (Hari raya keempat, jam 11.30 pagi) BERSAMA Yasmin Hani menyambut Hari Raya. Nantikan segmen menarik seperti permainan, dedikasi lagu, klip video dan persembahan artis popular. Ia disertai Amy Mastura, New Boyz, Elyana dan Nana. 
