
 
Et par ganger i året inviterer Warren E. Buffett studenter hjem til Omaha i Nebraska, og lar dem ta del i sine kunnskaper.
FOTO: KATHRINE ASPAAS
 Les også
 Født til business - 31.10.2005
- Penger spiller en altfor stor rolle i amerikansk politikk. Jeg kan møte hvilken som helst senator. Det kan ikke du. Jeg trenger ikke å gi dem penger. Det holder at de tror jeg kan finne på å gjøre det.
I et par slitte dressbukser uten belte, og enkel sort dressjakke snakker investorenes halvgud Warren E. Buffett til 120 studenter fra Texas og New York. Aftenposten er med.
Buffett gjør slik et par ganger i året; inviterer studenter til Omaha, der han sitter på toppen av sitt gigantiske investor-imperium, Berkshire Hathaway.
- Det er helt utrolig hvor billig politisk innflytelse er. Det er den mest underprisede tjenesten i verden. Du kan være storkar for et par hundre tusen dollar. Det er ikke sånn et demokrati skal fungere.
Farlig og ufarlig. 
Han snakker i et rasende tempo. Vifter med armene - ivrig, humoristisk og kortpustet. Du kan høre at hjernen jobber - som en stor, brummende harddisk. Alltid på jakt etter nye inntrykk å behandle.
- USAs budsjettunderskudd er ikke noe stort problem. Gjeld måles best i prosent av BNP, og vi er ikke på noe høyt historisk nivå. Den er heller ikke stor i forhold til andre land. Jo større inntekt man har, jo mer kan man låne. Problemet er handelsunderskuddet. Det er en vesentlig faktor som kan få reelle konsekvenser for Amerika.
Han sier "Amerika" - ikke "the US" - og filosofien hans er like gammel som den er enkel: hold deg til det du kan. Derfor har han holdt seg konsekvent utenfor teknologiaksjer, til tross for sitt nære vennskap med Microsoft-gründer, Bill Gates - den eneste som slår ham på formuestoppen i USA.
- Handelsunderskuddet er ikke bærekraftig for Amerika, fortsetter han.
- Vi kan ikke fortsette å konsumere mer enn vi produserer, og vi må ta opp kampen med land som Kina. Men jeg har ingen tro på proteksjonisme som virkemiddel. Jo mer handel, jo bedre. Den eneste grunnen til at vi handler med hverandre er at vi tror vi vil få noe bra, og det får vi jo. Kinas befolkning har nettopp befridd seg fra lenken, og får nå enorm feedback. Det er bra, men vi må følge med i timen.
Eggstokk-lotteriet.
30. august fylte Warren Buffett 75 år, og ble feiret av familie og venner over hele USA. Bill Gates produserte en film, med blant andre Arnold Schwarzenegger i hovedrollen - en annen av Buffetts nære venner.
- Verden er urettferdig, og jeg har vært heldig. Jeg ble født som hvit - og mann - i verdens rikeste land, av foreldre som tok vare på meg. Jeg kunne for eksempel blitt født som kvinne i Bangladesh, med små utviklingsmuligheter. Det er et stort lotteri.
Han er da også kjent for begrepet "The ovarian lottery" (eggstokk-lotteriet) - en variant av den kjente amerikanske filosofen John Rawles' (1921-2002) rettferdighetsteori.
- Tenk deg at du ble spurt - 24 timer før din egen fødsel - hva slags verden du ønsket å møte. Du vet ingenting om hvor du havner eller hva slags egenskaper du har. De fleste ville sannsynligvis ønske seg to ting: et system som fungerer for produksjon av varer og tjenester, og en rettferdig fordeling av godene. I dette lotteriet er det nødvendig å ta vare på dem som trekker det dårligste loddet.
Progressiv skatt.
Hvordan denne filosofien er forenlig med å inneha USAs nest største formue, og investere i selskaper som Wal-Mart Stores Inc. - beryktet for å betale desidert minstelønn og undergrave de ansattes helserettigheter - kommenterer han slik:
- Wal-Mart er veldig bra for Amerika, og jobben er den beste disse ansatte kan få. Mange er fornøyd med å ha en jobb, noen er det ikke. Slik vil det alltid være.
Han er ivrig talsmann for progressiv forbruksskatt som skal sørge for hard beskatning av landets rikeste, men tviler på at det noen gang kommer til å skje.
- Taperne ved et slik system er så mye sterkere enn vinnerne. Det er dessverre slik det er.
Han er registrert demokrat, og stort sett uenig i det meste president George W. Bush foretar seg.
- Men vi elsker baseball begge to, knegger han.
Og da er visst de fleste uenigheter glemt i dette store, merkelige landet.
Verden utvikles.
Det nærmer seg slutten på møtet mellom 120 studenter og "vismannen fra Omaha". Lunch venter på Buffetts stamrestaurant - der han snart skal nyte yndlingsretten roastbeef med potetstappe og tykk fløtesaus ("stopp meg når jeg når 3000 kalorier"). Men han tar et siste spørsmål.
- Hvorfor er ikke hele verden utviklet, spør en student på første rad. Hun er kvinne - fra Bangladesh.
- Vi har bare såvidt begynt å frigjøre det fulle menneskelige potensialet. Ved frigjøring av rase og kjønn tar vi et stort skritt i retning av flere talenter og større krefter. Og utvikler verden.
 
 Tips en venn Skriv ut  Bli abonnent 
  
 Søk i våre artikler
