BUKIT MERTAJAM: Empat rakan yang dalam perjalanan pulang selepas menjamu selera, maut apabila dua motosikal yang ditunggangi dirempuh sebuah lori, awal pagi semalam. Mangsa dikenali George Liew Ket Kiong, 21; Mozes Danil, 19, kedua-duanya dari Tambunan, Sabah dan Edelmar Edy, 20, dari Tawau manakala seorang lagi belum dikenali. George menuntut di Universiti Sains Malaysia (USM) manakala Mozes dan Edelmar pelajar tahun akhir Politeknik Seberang Prai. Empat rakan itu dalam perjalanan dari Juru ke Auto City sebelum terbabit dalam kemalangan jam 2.50 pagi di Jalan Tok Kangar dekat sini. Jurucakap Polis Trafik Daerah Seberang Prai Tengah, berkata sebuah daripada dua motosikal yang ditunggang mangsa dipercayai cuba memotong motosikal rakannya sebelum dirempuh lori. "Sebaik melanggar motosikal itu, lori berkenaan terbabas dan melanggar sebuah lagi motosikal sebelum terbalik dan merempuh trailer yang diletakkan di tepi jalan di situ. "Akibat pelanggaran berkenaan, Danil dan seorang mangsa yang belum dikenali kerana tiada dokumen pengenalan diri, mati di tempat kejadian akibat kecederaan parah di kepala dan seluruh badan. "Edy dan Liew pula disahkan meninggal dunia selepas dimasukkan ke Hospital Seberang Jaya (HSJ)," katanya. Beliau berkata, pemandu lori berusia 34 tahun dari Pendang, Kedah ditahan bagi membantu siasatan mengikut Seksyen 41(1) Akta Pengangkutan Jalan 1987. Katanya, polis masih menjalankan siasatan lanjut dan sedang mengenal pasti mayat seorang lagi mangsa. Orang ramai yang mempunyai maklumat mengenai kejadian itu., diminta menghubungi Balai Polis Trafik Prai di talian 04-3976130 bagi membantu siasatan. 
