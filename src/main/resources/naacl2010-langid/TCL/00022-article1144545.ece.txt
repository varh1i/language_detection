
 
- Grusveien rundt Sognsvann er noe av det beste som er blitt gjort i Marka, mener Vegard Ulvang.
FOTO: DAG GRUNDSETH
- Jo mer tilrettelagte forhold i Marka, jo flere folk møter du, sier Vegard Ulvang som i går deltok på et medlemsmøte i Skiforeningen om idrettsanlegg i randsonen av Nordmarka. Motstanden mot å bygge innenfor Markagrensen er stor, sa Vegard Ulvang, som mener det bør være plass til monumentale idrettsanlegg i østlendingenes helligdom - Marka.
- Hoppbakken er vår tids Opera. Store hoppbakker i Nordmarka er vårt Eiffeltårn. Vi må tillate enda større grad av tilrettelegging. Grusveien rundt Sognsvann er noe av det beste som er blitt gjort i Marka. På de viktigste preparerte løypene, og på de største veiene, der treffer du også de store folkemengdene. Utenfor disse stedene, finner du stillheten. Nordmarka har plass til alle. Det er et enormt område, sa Vegard Ulvang under møtet.
Debatten ble heftig under møtet i Skiforeningen. Det ble innstendig anmodet om at diskusjonen ikke skulle dreie seg om Rødkleiva, men det var vanskelig å unngå tilhengere og motstandere å si sin hjertens mening. Skiforeningens styreleder Dag Kaas fortalte derimot at det nylig var gitt klare føringer fra FIS om at de ønsker å beholde Holmenkollen der den er i dag og ikke vil gå for Rødkleiva. 
