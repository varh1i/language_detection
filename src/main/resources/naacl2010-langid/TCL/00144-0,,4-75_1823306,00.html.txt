
PRETORIA. - "My pa het sy wens uitgeleef om te sterf terwyl hy sy rugby geniet en daaroor is ons bly."
Só het mnr. Jacques Jacobs gister gesê ná sy pa, mnr. Willie Jacobs (56) van Kilnerpark in Pretoria, Saterdag kort ná die Curriebekereindstryd op Loftus Versfeld by 'n kuierplek in Montana gesterf het.
Jacobs sr. was 'n vurige Blou Bul-ondersteuner en het Saterdagoggend vas geglo die Bulle gaan wen.
"Hy was baie teleurgesteld toe die Bulle verloor het.
"Kort ná die rugby het my pa opgestaan sonder om 'n woord te sê en toe het hy agteroor geval. Hy was onmiddellik dood," het Jacobs jr. gesê.
Volgens hom het sy pa vroeër die oggend nog vir sy eie ma gesê hy sal eerder op 'n gelukkige plek wil sterf soos terwyl hy rugby kyk saam met sy vriende. "Ons is bly dit het só gebeur, want dit is hoe hy wou gaan. Hy het baie van rugby gehou."
Jacobs jr. het gesê sy pa is na die Montana-kliniek gehaas, maar hy was reeds dood. Jacobs sr. sou gister sy 57ste verjaarsdag vier en 'n groot partytjie is vir Saterdag by die Hartbeespoortdam beplan.
"Ons gaan Saterdag eers 'n gedenkdiens hou en daarna gaan ons voort met die partytjie soos wat my pa dit sou wou hê. Dit sal 'n viering wees van sy lewe, want hy was 'n baie sosiale mens en het verskeie vriende in die musiekbedryf gehad.
"My pa het ons al lankal voorberei op sy dood. Hy was al in 'n paar ernstige motorongelukke en het weens verskeie operasies 'n vergrote hart ontwikkel. Hy het altyd gesê hy gaan nie lank leef nie, maar hy het nooit gekla nie," het Jacobs jr. gesê.
Hy laat sy seun en twee dogters, Adele en Maritza, agter.
