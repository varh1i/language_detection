
 
De to polakkene føres bort av politiet etter pågripelsen i Storgata i august.
FOTO: ARKIV: PER ANNAR HOLM
Ransforsøket mot den forsvarsløse kvinnen skjedde på bussholdeplassen ved Gunerius i Storgaten 18. august i år, og bare rask inngripen fra vitner gjorde at hun berget håndvesken. 
- Jeg kjøper ikke håndvesker av dårlig kvalitet, så da den ene mannen dyttet meg og den andre dro, så tviholdt jeg på vesken, har kvinnen fortalt.
På tiltalebenken i Oslo tingretts sal 328 satt i formiddag to polakker, mens en tredje mann (26) er på flukt fra politiet. De trodde nok de hadde plukket ut et lett bytte: En godt voksen dame som hører og ser dårlig, er dårlig til bens og bruker gåstaver.
Men der tok de feil.
- Jeg la merke til at de tre viste en unormal interesse for kvinnen som ventet på bussen. Heldigvis var det også to vektere i nærheten, slik at vi sammen fikk holdt to av ranerne fast til politiet kom, sier et av vitnene som var med på pågripelsen.
Ifølge et av vitnene, en politimann i sivil som ikke var på jobb, skal den 92 år gamle damen ha blitt slått i nakken med knyttet neve av en av de tiltalte, slik at hun falt i bakken.
I retten i dag nektet den ene av de tiltalte å forklare seg. Den andre, en tobarnsfar som jobbet som anleggsgartner i Norge på det tidspunktet, mente det var vitnene som plutselig angrep ham og hans kamerat.
- Hadde vi slått en så gammel kvinne hadde vi tatt livet av henne, mener han.
Det er tredje gang på to måneder denne mannen er pågrepet, mistenkt for lommetyverier fra eldre mennesker i Oslo.
Aktor Line Nyvoll Nygaard har varslet at hun vil kreve erstatning for Haugenstua-kvinnen. 
