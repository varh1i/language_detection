
JOHANNESBURG. - 'n Giftige bekgeveg oor die Idols -beoordelaar Ma?ra Louw het ná Sondagaand se eerste regstreekse uitsending van dié program op M-Net se internet-gespreksforum vir Idols-aanhangers los?gebars.
Van die kritiek teen Louw is só persoonlik en aanvallend dat 'n mens dit nie kan herhaal nie. Sy word hoofsaaklik van rassisme beskuldig, maar haar mislukte huwelik met Billy Thomson en haar kleredrag word ook bygesleep.
"Mara is waarskynlik Idols se RA (regstellende aksie) of SEB (swart ekonomiese bemagtiging). Julle moet ophou om jul tyd te mors om oor haar te kla. Daar is verlede jaar oor presies dieselfde goed gekla en dit het tóé ook op dowe ore geval!" het ene Savannah geskryf.
As antwoord op 'n gesprekslid wat Mara verdedig en gesê het dié sanger weet waarna sy op soek is, skryf ene Clifford: "Jy's reg! Mara weet waarna sy op soek is; sy soek na die beste swart sanger, en dis 'n feit. Sy is bevooroordeeld en onregverdig! Sy is 'n bitter en suur ou vrou wat nie oor apartheid kan kom nie."
Nog 'n gesprekslid, Cindy, skryf: "Ek het Sondagaand na die program gekyk en gesien hoe Mara die swart mense se lof besing. Ek dink ook sy is rassisties. En nee, ek is nie wit nie; ek is swart."
Louw was hewig ontsteld om van dié geveg te verneem. "Hoe het dit nou gebeur dat ek 'n rassis geword het?" het sy gevra.
"Ek sal nie verbaas wees as die mense wat dié dinge sê sélf rassisties is nie. Van die kinders was flat. Jamie Lee, wat Maandagaand uitgestem is, was flat. Die liedjies was nie in die regte sleutels nie en hulle het gesukkel om die lae note te sing.
"Martelize het soos magic geklink en ek het dit vir haar gesê."
Volgens Louw is sy só siek en sat van dié klagtes dat sy haar nie weer in die toekoms as beoordelaar vir Idols beskikbaar sal stel indien dit sou aanhou nie.
"In die vorige reeks het swartes my daarvan beskuldig dat ek die wit kinders bevoordeel. Nou beskuldig die wittes my dat ek die swartes bevoordeel. Dit is 'n stryd hierdie wat ek nie kán wen nie.
"As dit voortgaan, sal ek my nie net in die toekoms aan die program onttrek nie; ek sal onttrek deur 'n openbare verklaring uit te reik. Ek voel jammer vir enige darkie wat deel wil wees van Idols."
Louw het gesê as iemand van die noot af sing, sal sy dit vir hulle sê. "Ek gee nie om of hulle wit, swart, geel, groen, pers of pienk is nie!
"Goeiste, man! My oupagrootjie was 'n wit Afrikaner! Waar dink jy kom ek aan die van Louw? Ek gaan nie verander wie ek is nie. Ek wil 'n wenner hê wat nootvas is en ek gee nie om wátter kleur hy of sy is nie!" het sy gesê.
Louw het gesê mense vernietig Idols met hul bewerings van rassisme en dat dit uiteindelik daartoe sal lei dat Idols 'n "wit kompetisie" word - en dat baie swartes dit in elk geval reeds só beskou. 
