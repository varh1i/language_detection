
J.TORRES.Palma.
El pressupost que el Govern balear destinarà l'any vinent a la planificació de la política lingüística i a la normalització de la llengua catalana serà encara un 13'2% inferior al darrer pressupost que va aprovar el Pacte de Progrés l'any 2003. Tot i l'augment de la despesa destinada a aquesta Direcció General (un 11'7% més), aquesta no compensa la retallada d'un terç que es produí en el primer any de mandat del PP.
Per al 2006, la Direcció General que coordina Miquel Melià disposarà de 4.154.789 euros, un 11'7% més que enguany. Amb tot, la dotació encara està molt per sota dels 4,7 milions d'euros pressupostats pel Pacte l'any 2003. Tampoc iguala els 4,5 milions del 2002, un any que, com el 2006, representava el penúltim execici de la legislatura.
La diferència amb els pressuposts del Pacte encara seria major si es tingués en compte l'encariment de la vida que s'ha produït en aquest temps. Uns anys en què, per altra banda, s'ha produït un increment notable de la població immigrada, el col·lectiu a qui va dirigida, en part, la política de normalització lingüística.
Respecte del pressupost de l'any 2005, les partides que augmenten són les de transferències corrents (en què s'inclouen les subvencions) i les de despeses corrents en béns i serveis, que pugen un 45% i un 15'3%, respectivament. Les transferències passen d'1,6 milions d'euros a 2,3 milions i continua sent el Consorci per al Foment de l'Ús de la Llengua Catalana i la Promoció Exterior (Cofuc) el que s'endú la major part del pastís.
Aquest Consorci, dirigit per Antoni Vera, controlarà l'any vinent 1,2 milions d'euros, una xifra lleugerament superior a la de l'any passat. Entre altres qüestions, el Cofuc és l'òrgan que assessora lingüísticament la televisió autonòmica, IB3, però també s'encarrega dels cursos per a estrangers o dels centres d'autoaprenentatge.
Al marge del Cofuc, gairebé la resta del pressupost destinat a transferències anirà a parar a subvencions. Per al 2006, les subvencions previstes seran de 928.861 euros, una xifra que quasi duplica la de l'any anterior (408.707 euros). Amb aquests ajuts es paguen, habitualment, edicions de publicacions en català o es contracten normalitzadors lingüístics, entre d'altres.
La resta de transferències aniran a parar a empreses privades (81.600 euros), a altres comunitats autònomes (63.842 euros), a ajuntaments (31.265 euros) i a entitats públiques (6.021 euros).
Per contra, la partida que pateix una davallada més significativa és la d'inversions (un 23'8%). L'any que ve, la Direcció General de Política Lingüística invertirà un milió d'euros (la majoria en qüestions de caràcter immaterial), mentre que enguany s'han invertit 1,3 milions. També minven les despeses de personal, que passen dels 484.614 euros del 2005 als 462.946 previstos per al 2006.
