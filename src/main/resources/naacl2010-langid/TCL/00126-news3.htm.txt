
Kinastigo kahapon ni Sen. Ramon "Bong" Revilla ang apat na miyembro ng gabinete ni Pangulong Gloria Arroyo dahil sa hindi pagsipot ng mga ito sa committee hearing hinggil sa anti-billboard bill gayung binigyan na sila ng permiso upang dumalo sa hearing.
Ayon kay Sen. Revilla, inaasahan niya ang pagdalo sa hearing ng Senate committee on public works nina Public Works Secretary Hermogenes Ebdane, Interior and Local Government Secretary Angelo Reyes, Transportation Secretary Leandro Mendoza at Metro Manila Development Authority (MMDA) chairman Bayani Fernando subalit ni isa sa kanila ay hindi nagpakita kahit anino.
Ibinunyag ng senador na bago idinaos ang hearing ay bineripika pa niya sa Malacañang kung binigyan ng permiso ni Pangulong Arroyo ang mga ito upang dumalo sa hearing kung saan napag-alaman naman niyang sumang-ayon ang Chief Executive.
Subalit kahapon, idinahilan ng mga kinatawan ng cabinet officials na ito ang Executive Order (EO) 464 kung kaya't hindi sila makakadalo sa hearing.
Maging si Sen. Miriam Defensor-Santiago ay nagpahayag din ng pagkairita sa hindi pagsipot ng government officials na ito.
Si Sen. Santiago ang may-akda ng Senate Bill 1714 na naglalayong higpitan ang paglalagay ng billboard at kung anong ahensya o tanggapan ng gobyerno ang mangangasiwa at magpapatupad ng regulasyon hinggil dito.
