
Sa halip na paimbestigahan ang nagaganap na karahasan sa serye ng mga dispersals laban sa mga rallyista sa lansangan, kinatigan pa kahapon ng palasyo ng Malacañang ang aksyon ng pulisya na isang pahiwatig na aprubado sa kanila ang inaangalan ngayong 'police brutality'.
Sa isang ambush interview, sinabi ni Executive Sec. Eduardo Ermita na kaya lamang nananakit ang mga pulis ay dahil hinahamon ng mga rallyista at sinusubukan ang pasensya ng mga tagapagpatupad ng batas upang mabutasan ang ipinatutupad na 'calibrated preemptive response' (CPR).
"'Pag ang aso hindi mo sinipa, hindi kakagat. May dahilan, mayroong action kaya may reaction. Baka naman inudyukan talaga para maging marahas, para sabihin na may violation sa human rights," ani Ermita.
Dahil dito, umapela ang kalihim sa mga rallyista na kung maaari ay irespeto rin ang tungkulin at uniporme ng mga pulis sa kanilang mga pagkilos upang maiwasan ang karahasan at madugong salpukan.
Bagama't naniniwala ang opisyal na marami pang susunod na anti-GMA rallies dahil bahagi umano ito ng destabilisasyon ngunit tiniyak ng opisyal na nananatiling matatag ang gobyernong Arroyo, umaasa itong hindi magtatagal at mapapagod din ang mga destabilizers.
Querol: Umabuso ang mga tao ko!
Mismong si National Capital Region Police Office (NCRPO) chief Director Vidal Querol ay aminadong mayroong 'police brutality' na naganap sa marahas na pagbuwag sa mga rallyista kamakalawa sa Maynila.
"I was saddened by the act of my policeman hitting a rallyist while under arrest and police custody. That act as shown on TV could have been done in the heat of the moment but as nonetheless unjustifiable. I regret it happened," buong pakumbabang pahayag ni Querol.
Ang tinutukoy ay ang video footage ng GMA-7 kung saan kitang-kita na kinakaladkad na parang baboy ng dalawang pulis-Maynila ang isang arestadong rallyista.
Inatasan na rin umano ng opisyal si MPD director Chief Supt. Pedro Bulaong para magsagawa ng masusing imbestigasyon sa insidente at matukoy ang mga pulis na mapapatunayang nagmalabis sa pananakit sa mga rallyista. Maaaring kasuhan ng administratibo ang mga sangkot.
Gayundin, pinayuhan ni Querol ang mga demonstrador na kumuha na lamang ng permit sa kanilang mga rallies upang maiwasan ang pagkaulit ng mga pangyayari.
CHR alarmado na Ikinaalarma naman ng Commission on Human Rights (CHR) ang karahasang ibinubunga ng mahigpit na implimentasyon ng 'no permit, no rally' policy ng pamahalaang Arroyo sa pamamagitan ng bagong kamay na bakal na CPR kapalit ng tinanggal na 'maximum tolerance'.
Bunga nito, nabatid na inimbitahan ni CHR chairman Purificacion Quisumbing ang mga opisyal ng Malacañang, Department of Interior and Local Government (DILG) at Philippine National Police (PNP) sa isang consultative meeting upang talakayin ang mga problemang kaakibat ng CPR at mga posibleng solusyon upang maprotektahan ang mga karapatang pantao ng mga rallyista.
