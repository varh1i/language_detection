
KAAPSTAD. - Die meer as drie miljoen inwoners van die Kaapse metropool gaan voortaan in 'n munisipale koerant, CityWorks, ingelig word oor die doen en late van die stadsraad.
Dié blad, wat gratis deur die raad onder sowat 707 000 huisgesinne versprei word, sal ook dien as 'n forum waarin inwoners hul mening oor die raad se werksaamhede kan uitspreek.
Die burgemeester, mev. Nomaindia Mfeketo, het die koerant gister amptelik op 'n geselligheid in Guguletu bekend gestel. Nadat sy die eerste paar eksemplare by vier huise uitgedeel het, het 400 vrywilligers begin om die res van die eerste oplaag van 750 000 onder inwoners uit te deel.
Volgens Mfeketo sal die blad in Engels, Afrikaans en Xhosa gepubliseer word. In die eerste uitgawe van 16 bladsye is alle artikels in Engels, gevolg deur kort opsommings in Afrikaans en Xhosa.
Die blad sal munisipale, sowel as kommersiële advertensies dra, maar geen geklassifiseerde advertensies nie. 
Dit sal elke maand gratis by elke huishouding afgelewer word en inwoners word aangemoedig om hul mening oor munisipale sake daarin te lug, het sy gesê. 
"Ons gaan die eerste wees wat die nuus bekend maak. Ons sal dit doen sonder om doekies om te draai, selfs al is dit slegte nuus vir ons. Ons sal egter ook nie skroom om onsself op die skouer te klop nie."
Namate die koerant uitbrei, gaan al meer vrywilligers in diens geneem word om die koerant te versprei, het sy gesê. 
Dr. Wallace Mgoqi, stadsbestuurder, het bygevoeg dat die koerant sal help met werkskepping omdat werkloses gebruik word om dit af te lewer. 
