Al forsigtighed og diplomati var smidt over bord, da Viborgs træner Ove Christensen mødte pressen efter 2-0-sejren over AaB. Hvor nordjyden tidligere har været garant for besindighed omkring viborgensernes muligheder i tabellen, lå ordene denne lørdag aften lidt lettere på tungen.
- Ja, vi er et tophold, og I må gerne snakke om Royal League og UEFA Cup, fastslog han frejdigt.
Hans kollega, Erik Hamrén var dog ikke i den samme form for hopla. Han måtte igen drage nordpå uden point. Hans hold havde dog stor ære af kampen.
- Jeg er tilfreds med vores fight og krig i anden halvleg, og så er jeg tilfreds med at vi skabte så mange chancer i første halvleg, var svenskerens kommentar.
