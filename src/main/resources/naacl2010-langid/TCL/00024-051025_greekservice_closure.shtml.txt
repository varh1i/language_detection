Σε μείζονα επαναπροσδιορισμό των προτεραιοτήτων της προχωρεί η Παγκόσμια Υπηρεσία του BBC. 
Ο διευθυντής του Οργανισμού Νάιτζελ Τσάπμαν ανακοίνωσε ότι 10 υπηρεσίες θα κλείσουν- μεταξύ αυτών και η Ελληνική Υπηρεσία του BBC. 
Οι περισσότερες των υπηρεσιών που θα διακόψουν τη λειτουργία τους είναι ευρωπαϊκές. 
Εξηγώντας τους λόγους για τους οποίους αποφάσισε να κλείσει, μετά από 66 χρόνια ιστορίας, μια επιτυχημένη υπηρεσία, όπως η Ελληνική Υπηρεσία του BBC, είπε:
«Παραδέχομαι πως η Ελληνική Υπηρεσία του BBC είναι μια δημοφιλής υπηρεσία -μια από τις πλέον δημοφιλείς στην Ευρώπη. Μια υπηρεσία που έχει ένα παρελθόν που χαρακτηρίζεται από πρωτότυπη και δημιουργική δημοσιογραφία.
»Αλλά και πάλι πρέπει κανείς να εξετάσει την ανάγκη για την ύπαρξη της Ελληνικής Υπηρεσίας σε σχέση με τις άλλες ανάγκες που έχει ένας παγκόσμιος δημοσιογραφικός οργανισμός, είπε ο Νάιτζαλ Τσάπμαν και συνέχισε: 
«Η Ελλάδα είναι μέλος της Ευρωπαϊκής Ένωσης εδώ και πάνω από 20 χρόνια, είναι μέλος του ΝΑΤΟ, έχει εξαιρετικά καλή θέση σε όλους τους δείκτες σχετικά με την ελευθερία του τύπου κι έτσι είναι δύσκολο να δικαιολογήσει κανείς γιατί να δαπανά τόσα χρήματα, όταν υπάρχουν άλλα ελεύθερα μέσα ενημέρωσης σε μια χώρα όπως η Ελλάδα, όταν πρέπει να επενδύσεις αυτά τα μέσα που διαθέτεις σε άλλα μέρη του κόσμου», είπε ο διευθυντής των Παγκόσμιων Υπηρεσιών του BBC Νάιτζελ Τσάπμαν, εξηγώντας το κλείσιμο της Ελληνικής Υπηρεσίας του BBC
Για το θέμα και τις ευρύτερες συνέπειες του στο κλάδο μίλησε ο εκπρόσωπος της Εθνικής Ένωσης Δημοσιογράφων, Πιέρ Βίκαρι ο οποίος εκπροσωπεί τους εργαζόμενους στην Παγκόσμια Υπηρεσία του 
«Η ένωση δημοσιογράφων βρίσκεται σε μια δύσκολη θέση επειδή από τη μια το σχέδιο του BBC είναι να ξεκινήσει την αραβική τηλεόραση, κάτι που σημαίνει τη δημιουργία 150 νέων θέσεων εργασίας, πολλές εκ των οποίων για δημοσιογράφους. Και βέβαια η δημιουργία νέων θέσεων εργασίας είναι καλοδεχούμενη από το σωματείο.
»Αλλά το πρόβλημα για μας είναι πως αυτές οι νέες θέσεις εργασίας έρχονται με την απώλεια ενός ανάλογου αριθμού δημοσιογράφων, με τεράστια εμπειρία, που έχουν εργαστεί χρόνια στις δέκα υπηρεσίες που κλείνουν. Αυτό που λέμε είναι πως αν το Υπουργείο Εξωτερικών είναι τόσο αποφασισμένο να αποκτήσει αραβική τηλεόραση, γιατί δεν δίνουν τα χρήματα για να δημιουργηθεί;»
Ο κ. Βίκαρι συνέχισε: «Πρόκειται για ένα μεγάλο ρίσκο. Ξεφορτώνεσαι δέκα υπηρεσίες, ρίχνεις τα λεφτά που εξοικονομείς στην αραβική τηλεόραση. Κι αν επιτύχει, ίσως να μην υπάρχει πρόβλημα. Αλλά αν δεν πετύχει θα έχεις διαλύσει ένα μεγάλο μέρος του BBC». 
