
 Les også
 Halvparten kvinner - 26.10.2005
Derfor er kvinneandelen lav blant Ap., og SV stiller uten innvandrere i regjeringskontorene.
- Det er vi og Senterpartiet som berger Ap.s egne likestillings-målsetninger. Det tror jeg alle som kan regne ser, sier SVs Karin Andersen. Hun mener kritikken mot Ap. er berettiget, men at partiet ikke har tatt den nok inn over seg.
- De gjør det samme som næringslivet og velger de som er nærmest, sier Andersen.
Ingrid Fiskaa er enig.
- Det er alltid et valg hvem man utnevner til slike poster. Hvis menn da velger noen som ligner på dem selv, står de for en reproduksjon av hele systemet, og vi får ikke bukt med problemet, påpeker Fiskaa. Hun mener det er dumt for Ap. at de ikke når sin egen 50 prosent på alle nivåer i partiet.
- Det viser at denne problemstillingen ikke sitter godt nok, og er noe som fortsatt må løftes opp. De som setter sammen slike kabaler, kan ikke ha snevre kriterier og smalt nettverk, fortsetter hun.
Kvinnepolitisk leder i SV, Oddrun Remvik, er fornøyd for SVs del, men mener Ap, har oppført seg underlig.
- De kan ikke støtte seg til det helhetlige regnestykket når de selv har det mest radikale vedtaket. Da mister de troverdighet, mener Remvik.
- Stoltenberg hadde en historisk sjanse til å presentere en regjering med 50 prosent kvinneandel blant statsrådene. Det var dumt av ham ikke å benytte seg av det, sier hun.
Remvik mener kvinnene i politikken kanskje er for beskjedne;
- Det er en kjensgjerning at menn er bedre enn kvinner til å selge seg selv. Derfor trengs fortsatt bøllekurs for jenter og lignende tiltak, sier hun.
De tre kvinnen merker seg også at de topptunge jobbene i all hovedsak er gitt til menn.
Minoritetsmangler. 
Til tross for frierferd til India og Pakistan i valgkampen, har ikke SV maktet å finne én eneste representant med innvandrerbakgrunn. Om Ap. ikke innfrir kvinneløftene, så er innvandringsstatistikken til SV enda dårligere.
- Det er veldig leit, og vi fortjener absolutt kritikk for det, sier Karin Andersen. Hun forlanger nye rutiner i partiet.
- Dette vil jeg ta opp, det kan ikke fortsette å være sånn. Her har vi vært for dårlige.
Hun innrømmer at partiet selv har skrudd opp forventningene på dette punktet, og da er det spesielt kritikkverdig at man ikke leverer.
