
Pääministeri Matti Vanhanen (kesk) vakuuttaa pyrkivänsä tosi mielellä voittoon tulevissa presidentinvaaleissa. 
Pääministeri Matti Vanhanen (kesk) aloitti lauantaina presidentinvaalikampanjansa vakuuttamalla omalle puolueväelleen, että vaalissa ollaan tosimielellä ja vakaana aikomuksena on päästä tasavallan presidentiksi.
Helsingin jäähalliin kokoontunut keskustan ylimääräinen puoluekokous taputti Vanhasen ehdokkaaksi monien kannustuspuheiden saattelemana. Nimitys oli runsaat kolme tuntia kestäneen puoluekokouksen ainoa asia. Vaalikampanjassa Vanhasta markkinoidaan "tasavallan mittaisena" ehdokkaana.
"Annan kaikkeni"
Vanhanen kannusti puolueväkeään vaalityöhön lupaamalla antaa itse kaikkensa. Hän vakuutti, ettei ole liikkeellä sammutetuin lyhdyin eikä viran puolesta, "vaan täydellä sydämellä päämäärään kirkkaasti tähdäten".
- Presidentin valta on erilaista kuin pääministerillä, mutta silti presidentin tehtävä on politiikassa toimivalle - ainakin minulle - yksiselitteisesti ensimmäinen ja arvokkain.
Vanhanen suostui ehdokkaaksi julkisesti jo viime huhtikuussa, mutta epäily hänen todellisen innostuksensa asteesta jäi kytemään ainakin julkisuudessa, koska hänellä ei nähty olleen muuta vaihtoehtoa kuin alistua kohtaloonsa.
Syksyllä keskustan puolueväkeä ovat hermostuttaneet kilpailijoiden varhaisemmat kampanja-aloitukset sekä mielipidemittaukset, joissa osa keskustan kannattajista tukee Halosta ja Vanhanen jää suosiossa Niinistönkin varjoon.
Televisiokeskustelut muuttavat tilanteen
Vanhanen arveli puoluekokouksen tiedotustilaisuudessa, että tilanne on hyvin toinen sitten, kun kansalaiset ovat päässeet seuraamaan ehdokkaiden televisioväittelyitä.
- Ihmisille tulee silloin sellainen havainto, että Tarja Halonen ei olekaan niin ylivoimainen kuin gallupit osoittavat, Vanhanen sanoi ja arveli, että se tulee näkymään myös mielipidemittauksissa ja vaalin lopputuloksessa.
Puolueväelle puhuessaan Vanhanen ei maininnut Halosen tai kenenkään muunkaan kilpailijansa nimeä. Linjapuheesta saattoi kuitenkin tulkita jonkinlaista eron tekemistä sekä Haloseen että kokoomuksen ehdokkaaseen Sauli Niinistöön.
Kokoomuslaisten ylläpitämään keskusteluun viittasi Vanhasen huomautus, ettei Suomella ole turvallisuusvajetta. Haloselle läheisistä globalisaation kysymyksistä Vanhanen puhui pitempään. Hän peräänkuulutti rohkeutta nähdä maailmalta tulevat haasteet takertumatta liiaksi vanhaan.
- On kaksi tapaa johtaa: Yksi valittaa suureen ääneen ja protestoida globalisaatiota vastaan. Toinen on tunnustaa tosiasiat ja kehittää ja rakentaa osaamista omista vahvuuksistamme lähtien, jotta suomalaisilla on työtä myös jatkossa.
Vanhasen mielestä presidentin pitää sanoa rohkeasti totuus ääneen ja rohkaista Suomea uudistumaan. Viennin edistäminen sopii ja kuuluukin presidentin tehtäviin, eturintamassa asti.
Suomen linja Vanhasen kynästä
Pääministerinä itsensä korostamista vältellyt Vanhanen osasi presidenttiehdokkaana jo kehuakin itseään. Suomen turvallisuuspolitiikan linja muotoiltiin hallituksen selontekoon pääministerin johdolla.
- Sen viimeisin muotoilu on kynästäni lähtöisin, Vanhanen kehaisi tiedotustilaisuudessa.
Vanhanen kertoi keskittyvänsä edessä olevina kuukausina presidenttiehdokkaan tehtävään. Tiedotustilaisuudessa kysyttiin myös, osallistuuko asumuserossa asuva Merja Vanhanen kampanjointiin. Vanhanen vastasi, että tämä on ollut mukana kenttävaalityössä. Merja Vanhanen oli paikalla myös puoluekokouksessa, mutta istui hieman taaempana eturivistä. Hän osallistui myös illalla alkaneeseen puolueväen presidenttiristeilyyn. 
