
เมื่อเวลา 10.00 น. วานนี้ ( 26 ต.ค. ) ที่ห้องประชุมสภา กทม. ได้มีการประชุมในญัตติขอความเห็นชอบให้ กทม.เปลี่ยนแปลงสัดส่วนการลงทุน และขอเพิ่มวงเงินและผูกพันงบประมาณส่วนต่อขยายรถไฟฟ้ากรุงเทพมหานครไปฝั่งธนบุรี วงเงิน 2,393.87 ล้านบาท ของนายอภิรักษ์ โกษะโยธิน ผู้ว่าฯกทม. โดยมีประชาชนนับพันคนจากเขตต่างๆ โดยเฉพาะในฝั่งธนบุรี เดินทางสนับสนุนและให้กำลังใจผู้ว่าฯ กทม. โดยสภา กทม.ได้จัดถ่ายทอดสดการประชุมผ่านทีวีวงจรปิดและวิทยุกระจายเสียง ให้ผู้ชุมนุมได้รับฟังการประชุมด้วย 
นายอภิรักษ์กล่าวถึงเหตุผลการดำเนินการว่า กทม.รอเรื่องนี้มานานจนรอไม่ไหว จึงตัดสินใจขอให้ที่ประชุมอนุมัติวงเงิน เพื่อเดินหน้าส่วนต่อขยายจากสถานีบีทีเอส จากสะพานตากสินข้ามไปฝั่งธนบุรีอีก 2 สถานี คือสถานีกรุงธนและสถานีถนนตากสิน โดยใช้ค่าก่อสร้างส่วนต่อขยายเฉลี่ย 1,300 ล้านบาท/กม. ไม่แพง เพราะค่าก่อสร้างรถไฟใต้ดินสูงถึง 5,430 ล้านบาท/กม. หากทุกอย่างเป็นไปตามแผนก็พร้อมจะลงมือวางรางและอื่นๆภายในเดือน ธ.ค. 48 และทดสอบระบบ 1 ก.ย. 49 ก่อนจะเปิดใช้งานปลายปี 49 หรือต้นปี 50 
นายวิสูตร สำเร็จวาณิชย์ ส.ก.พรรคไทยรักไทย เขตลาดกระบัง กล่าวว่า อยากให้ฝ่ายบริหารแจงรายละเอียดเรื่องค่าโดยสารให้ชัดเจน โดยเฉพาะเรื่องอู่จอดและศูนย์ซ่อมบำรุงรถไฟฟ้าจะสร้างที่ไหน เพราะเมื่อ 3 เดือนก่อนเคยมีแนวคิดจะเวนคืนที่ดิน เพื่อสร้างศูนย์คมนาคมตากสิน แต่ชาวบ้านประท้วง หากยังไม่มีความชัดเจนเกรงจะเกิดปัญหาในภายหลัง 
นายสามารถ ราชพลสิทธิ์ รองผู้ว่าฯ กทม. ชี้แจงว่า การขยายเส้นทางอีก 2 สถานี จะเก็บค่าโดยสาร 40 บาทเท่าเดิม ไม่มีการเก็บเพิ่ม และหลังจากเปิดใช้จะมีการประเมินผล 3-6 เดือน มีผู้ใช้มากน้อยแค่ไหนจะได้ปรับลดราคาลงอีก และจะไม่สร้างโรงจอดหรืออู่ซ่อมใหม่ เพราะเมื่อวันที่ 6 มิ.ย. 45 ทางบีทีเอสได้ทำหนังสือถึง กทม.ระบุชัดเจนว่าสามารถมาใช้อู่รถ ศูนย์และระบบตั๋วของบีทีเอสได้ 
ผู้สื่อข่าวรายงานด้วยว่า ภายหลังใช้เวลาประชุมเกือบ 4 ชั่วโมง นายธนา ชีรวินิจ ประธานสภา กทม. จึงขอให้ที่ประชุมลงมติ ปรากฏว่า ส.ก.ทุกพรรคที่อยู่ในห้องประชุมยกมือสนับสนุนทุกคน จนนายธนาประกาศว่า ที่ประชุมมีมติเป็นเอกฉันท์อนุมัติเรื่องดังกล่าว โดยนายอภิรักษ์กล่าวภายหลังการประชุมว่า ขอบคุณชาว กทม. และ ส.ก.ทุกคน ที่ช่วยผลักดันเรื่องนี้จนสภาให้ความเห็นชอบ จากนี้ไป กทม.จะเดินหน้าก่อสร้างเต็มที่ คาดว่าภายในเดือน พ.ย.นี้ผู้รับเหมาจะเข้าพื้นที่ได้ และในวันนี้ ( 27 ต.ค. ) จะได้ร่วมประชุมกับบริษัทกรุงเทพธนาคม เพื่อให้กรอบการทำงานและให้แนวทางไปเจรจากับบีทีเอสและบีเอ็มซีแอลเพื่อหารถมาวิ่งต่อไป 
นายพงษ์ศักดิ์ รักตพงศ์ไพศาล รมว.คมนาคม กล่าวว่า ในเรื่องนี้จะมีการประชุมหารือร่วมกับ กทม. ภายในสัปดาห์นี้ อย่างไรก็ตามการทำส่วนต่อขยาย หาก กทม.จะดำเนินการก็สามารถทำได้ แต่ที่ผ่านมาทางกระทรวงคมนาคมได้มีความเป็นห่วงว่า หาก กทม.ดำเนินการเอง ในเรื่องค่าโดยสารและวิธีการเดินรถ กทม.จะมีการดำเนินการอย่างไร ส่วนความเป็นไปได้ในการโอนสัมปทานรถไฟฟ้าจาก กทม.มาอยู่ภายใต้การกำกับของ กระทรวงคมนาคมนั้น ในเรื่องนี้คงต้องรอให้องค์กรกำกับดูแลระบบการคมนาคมขนส่ง (เอ็มทีเอ) เกิดขึ้นมาก่อน เพราะว่าขณะนี้กระทรวงคมนาคมเองไม่มีเครื่องมือในการเจรจา ดังนั้น หากจะมีการเจรจาก็ต้องเจรจาอยู่บนพื้นฐานของเนื้อหาในสัมปทานเป็นหลัก 
คุณหญิงสุดารัตน์ เกยุราพันธุ์ รมว.เกษตรและสหกรณ์ ในฐานะรองหัวหน้าพรรคไทยรักไทย กล่าวว่า ในหลักการรัฐบาลสนับสนุนเรื่องรถไฟฟ้าอยู่แล้ว และรัฐบาลกำลังจะทำเส้นทางอีก 280 กว่ากิโลเมตร รวมถึงฝั่งธนบุรีอีก 50-60 กิโลเมตร แต่ที่มีปัญหาเป็นเพียงระยะทางแค่ 2.2 กิโลเมตร ในหลักการรัฐบาลก็เห็นด้วย เพียงแต่ท้วงติงเรื่อง 1. เงินลงทุนที่รัฐเป็นผู้ลงทุน แทนที่จะเป็นเอกชน 2. กทม.ควรรอการทำแผนแม่บทการเชื่อมโยงรถไฟฟ้าในเดือน พ.ย.ให้เสร็จก่อน หากไม่รอแล้ว หากต่างคนต่างทำแล้วไม่สามารถเชื่อมโยงกันได้จะทำอย่างไร 
พล.อ.อ.คงศักดิ์ วันทนา รมว.มหาดไทย กล่าวว่า แม้สภา กทม.จะมีมติอนุมัติงบประมาณ 2,300 ล้านบาท เพื่อก่อสร้างส่วนต่อขยายรถไฟฟ้าบีทีเอส ก็จะต้องดูรายละเอียดอีกครั้ง โดยทาง กทม.จะต้องส่งญัตติและรายละเอียด การดำเนินการมาให้กระทรวงมหาดไทย ในฐานะที่กำกับดูแล กทม.พิจารณา หากถูกต้องตามกฎหมายแล้ว กทม.ก็มีสิทธิที่จะทำได้ อย่างไรก็ตาม ยังติดใจอยู่ ก็คือเรื่องของงบประมาณ 2,300 ล้านบาทนั้น กทม.จะเอาไปดำเนินการอย่างไร เพราะแม้ว่าจะมีตอม่อขึ้นมาแล้ว แต่เรื่องของระบบราง สถานี ระบบคอมพิวเตอร์ควบคุม เป็นส่วนที่จะต้องใช้เงินมาก ที่สำคัญที่สุดคือจะเอาเงินที่ไหนไปซื้อหัวรถไฟฟ้า จะซื้อเองหรือให้เอกชนเป็นคนทำ ถ้าให้เอกชนเป็นคนทำ ทำไมไม่รอเมกะโปรเจกต์ของรัฐบาลที่จะต้องทำอยู่แล้ว 
เมื่อถามว่าทาง กทม.อ้างว่าโครงการรถไฟฟ้าของรัฐบาลยังไม่มีความคืบหน้า ทำให้คนฝั่งธนบุรีไม่สามารถรอได้อีกแล้ว พล.อ.อ.คงศักดิ์ตอบว่า แล้วถ้าเขาทำจะได้เร็วกว่าหรือ เวลาที่บอกว่า 12 เดือน จะให้รถไฟฟ้าวิ่งได้เชื่อถือได้สักเท่าใด กว่าจะวางระบบราง กว่าจะซื้อหัวรถไฟฟ้ามาก็กินเวลาไปมากแล้ว เกรงว่าจะกลายเป็นการผลักภาระให้กับประชาชน เรื่องนี้ไม่ใช่เรื่องเล็กๆ เมื่อ กทม.จะดำเนินการรถไฟฟ้าเองแล้ว ต่อไปที่ต้องมีก็คือโรงซ่อมบำรุง ที่จอดรถ ต้องมีระบบขึ้นมารองรับอีกมาก กทม.ต้องดูแลทั้งหมด แล้วตอนนี้จะไปหาซื้อหัวรถไฟฟ้าจากไหนก็ยังหาไม่ได้เลย 
นายยงยุทธ ติยะไพรัช รมว.ทรัพยากรธรรมชาติและสิ่งแวดล้อม กล่าวว่า แม้โครงการส่วนต่อขยายรถ ไฟฟ้าจากสถานีตากสินจะเคยมีการสำรวจผลกระทบต่อสิ่งแวดล้อม (อีไอเอ) และผ่านความเห็นชอบจากคณะกรรมการสิ่งแวดล้อมแห่งชาติตั้งแต่ปี 2543 แล้ว ก็ต้องไปดูในรายละเอียดเพิ่มเติมว่าปัจจุบันนี้มีอะไรเปลี่ยนแปลงไปหรือไม่ เพราะวันนี้กับเมื่อก่อนอาจจะมีบางอย่างเปลี่ยนไป จะต้องดูในรายละเอียดใหม่ว่าต้องทำอีไอเอส่วนไหนเพิ่มขึ้นมาหรือไม่ เป็นหน้าที่ของ กทม.ที่จะต้องส่งรายละเอียดทั้งหมดมาให้ สผ.พิจารณาอีกครั้ง แต่ไม่ได้ หมายความว่าต้องทำอีไอเอใหม่ทั้งหมด อาจจะต้องทำเพิ่มเติมแค่ส่วนที่จะต่อขยาย หรือเปลี่ยนแปลงไปจากเดิมทั้งนี้ ตามกฎหมายแล้วทุกโครงการขนาดใหญ่ของรัฐ ก่อนจะดำเนินการจะต้องให้อีไอเอผ่านก่อน มิฉะนั้นจะทำไม่ได้ 
นายอภิสิทธิ์ เวชชาชีวะ ผู้นำฝ่ายค้านและหัวหน้าพรรคประชาธิปัตย์ กล่าวว่า งานพัฒนาเมืองหลวงเป็นงานใหญ่และสำคัญต้องอาศัยความร่วมมือ จากทางรัฐบาลและท้องถิ่นคือ กทม.หากรัฐบาลมีแผนที่จะพัฒนาก็ควรให้ทุกฝ่ายเข้ามามีส่วนร่วม ก็น่าจะเป็นเรื่องที่ดี เพราะเชื่อว่าเป้าหมายหลักๆไม่ได้ขัดกันอยู่แล้ว สำคัญที่สุดต้องทำงานประสานกัน มุ่งประโยชน์ของประชาชนเป็นหลักรัฐบาลทำด้วย ท้องถิ่นทำด้วย คิดว่าไม่มีปัญหา ผู้สื่อข่าวถามว่า เป็นการตอกย้ำคำพูดของนายกฯที่ระบุว่า กทม. ไม่ใช่รัฐอิสระหรือไม่ นายอภิสิทธิ์ตอบว่า กทม.ก็ไม่ได้ ปฏิบัติเป็นรัฐอิสระ เขาก็ทำทุกอย่างตามอำนาจหน้าที่ แล้วบังเอิญเรื่องสร้างรถไฟฟ้าทาง กทม.เขาก็ขอท่านนายกฯ และรอมาเป็นเวลา 1 ปีแล้ว แต่ปรากฏว่าไม่ได้รับการตอบสนอง โดยที่ไม่ได้ให้เหตุผล ดังนั้น เขาจึงจำเป็นต้องตัดสินใจเดินหน้า คงไม่มีใครเป็นรัฐอิสระ ไม่ว่าใครจะก่อสร้างก็ต้องขออนุญาต รัฐบาลจะก่อสร้างก็ต้องขออนุญาต กทม.เหมือนกัน 
