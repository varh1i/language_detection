Το μεσημέρι της Τρίτης η Ευρωπαϊκή Επιτροπή αναμένεται να ανακοινώσει στη Ρουμανία και στη Βουλγαρία ότι οι πόρτες της ΕΕ θα ανοίξουν το 2007 αρκεί οι δύο χώρες να επιταχύνουν τις μεταρρυθμίσεις και να πατάξουν τη διαφθορά. 
Η Επιτροπή θα αφήσει ανοιχτό το ενδεχόμενο η ένταξη των δύο χωρών να αναβληθεί για ένα χρόνο. Η τελική απόφαση θα ληφθεί την άνοιξη του 2006. 
Ο ρυθμός με τον οποίο προχωρούν οι μεταρρυθμίσεις στις δύο χώρες δεν ικανοποιεί πλήρως την ΕΕ. 
Ωστόσο η Ρουμανία και η Βουλγαρία, οι οποίες δεν πρόλαβαν το πρώτο κύμα της διεύρυνσης πριν από ένα χρόνο, δεν αποκλείεται να ενταχθούν στην κοινότητα το 2007, όπως είναι προγραμματισμένο, εάν εντείνουν τις προσπάθειες. 
Εν τω μεταξύ, όπως μεταδίδει η ανταποκρίτρια του BBC στις Βρυξέλλες, Οάνα Λουγκέσκου, η ετήσια έκθεση προόδου της Κομισιόν, η οποία δίδεται την Τρίτη στη δημοσιότητα, είναι περισσότερο επικριτική για τη Βουλγαρία παρά για τη Ρουμανία, αν και συνήθως συμβαίνει το αντίθετο. 
Η έκθεση καλεί τις δύο χώρες να λάβουν άμεσα μέτρα για την πάταξη της διαφθοράς, την ενίσχυση των συνοριακών ελέγχων και τις αγροτικές επιχορηγήσεις. 
Άλλα θέματα που απασχολούν τους Ευρωπαίους είναι το οργανωμένο έγκλημα στη Βουλγαρία, η βιομηχανική ρύπανση και οι κοινωνικές παροχές στη Ρουμανία, η προστασία της πνευματικής κληρονομιάς και στις δύο χώρες.
