RIYADH: Dua lelaki bersenjata menembak mati seorang anggota polis yang sedang meronda di bandar suci Makkah, malam kelmarin. Saksi berkata, kejadian itu berlaku di sebuah kawasan bandar yang terletak di barat Arab Saudi yang ketika itu sarat dengan kira-kira 1.5 juta umat Islam yang menyambut Ramadan di tanah suci berkenaan. Dua penyerang tidak dikenali itu bertindak nekad melepaskan tembakan ke atas sebuah kereta peronda yang menahan kenderaan lelaki itu dalam satu pemeriksaan. Salah seorang daripada dua pegawai polis itu ditembak pada kepalanya, kata saksi. Mangsa sempat dikejarkan ke hospital tetapi mati akibat kecederaannya. Seorang lagi pegawai tidak cedera, tetapi penyerang berkenaan dapat melarikan diri. Polis melancarkan gerakan memburu pembunuh yang kini bertumpu di kawasan Um Al-Jud. Jurucakap Kementerian Dalam Negeri, Mansur al-Turk mengesahkan kejadian itu tetapi enggan mengulas lanjut. “Seorang anggota polis menjadi sasaran serangan malam kelmarin di Makkah ketika sedang menjalankan tugas di bandar suci berkenaan,” katanya. Arab Saudi melancarkan kempen memerangi aktivis al-Qaeda pada 2003 selepas berlakunya beberapa siri serangan ke atas sasaran Barat dan kerajaan. – AFP 
