
PORT ELIZABETH. - "Ons lewer af, kom wat wil - al is dit ook ses jaar later."
Dít is hoe die Suid-Afrikaanse Poskantoor sy leuse moet aanpas, skerts die personeel van die Laerskool Fort Beaufort in die Oos-Kaap nadat die skool verlede week 'n brief in sy posbus gekry het wat in 1999 gepos is.
Volgens mnr. Gerhard Pretorius, wat die afgelope 13 jaar skoolhoof by dié laerskool is, was hy uit die veld geslaan toe hy op 20 Oktober 'n brief in die pos kry wat volgens die datumstempel daarop op 4 Mei 1999 gepos is. Die brief is vermoedelik in Port Elizabeth gepos omdat dit van die Volkswagen-handelaar Tavcor Embassy in die stad kom.
Volgens Pretorius het die skool in April 1999 'n minibus by die handelaar gekoop. Die nuusbrief oor wat Tavcor sy klante alles bied, is dus 'n maand later aan die skool gepos.
Die adres op die posstuk was heeltemal korrek, het Pretorius gesê. 
Hoewel die stempel op die koevert duidelik "1999" wys, wys 'n tweede datumstempel dat die posstuk op 13 Oktober vanjaar by die Fort Beaufort-poskantoor gehanteer is. Mnr. John Goduka, bestuurder: aflewering in die Oos-Kaap, het gesê dit is 'n ongewone verskynsel. Hy het onderneem om ondersoek te laat instel om te bepaal waar die brief die afgelope ses jaar was. - (Riana de Lange)
