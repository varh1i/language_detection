
PRETORIA. - Nie Theuns Jordaan se roem óf sy besige program kon gister keer dat 'n landdros van die hof hier hom en sy regspan voor stok gekry het nie.
Dié bekende Afrikaanse sanger is deur die hof beveel om R15 000 op te dok in 'n siviele saak. Hy het nie opgedaag vir die hofverrigtinge nie.
Jordaan is in Maart vanjaar gedagvaar omdat hy versuim het om meer as R15 000 aan mnr. Martin Kernekamp te betaal vir drie vertonings wat Kernekamp einde verlede jaar vir Jordaan in die Oos-Kaap gereël het. Volgens Kernekamp is hy nooit betaal vir sy werk om drie vol konsertsale in Port Alfred, Port Elizabeth en Jeffreysbaai vir Jordaan te trek nie.
Die hof het later dieselfde maand bepaal dat Jordaan die geld aan Kernekamp moet betaal. In April vanjaar is dié vonnis egter tersyde gestel nadat Jordaan aangevoer het die vonnis is "foutiewelik" toegestaan en die saak is vir gister op die rol geplaas.
Die saak sou gister aangehoor word, maar Jordaan het nie opgedaag nie. Me. Sonette van Loggerenberg, Kernekamp se prokureur, het toe aangedring op 'n uitspraak aangesien die feite voor die hof volgens haar op "opsetlike versuim" van Jordaan se kant dui.
Landdros Joseph Sethlabi was duidelik ontevrede omdat Jordaan se regspan vir hom (Jordaan) gesê het dat dit nie nodig is om by die hof te wees nie omdat dit 'n siviele saak is. Buite die hof het Jordaan se regspan gesê dat hy ten tyde van die hofverrigtinge besig was in sy studio in Johannesburg.
Jordaan se regspan het later aan die landdros gesê dat Jordaan " 'n baie besige man is" en het gevra of hy weet wie Jordaan is. Sethlabi het gesê hy weet nie wie die sanger is nie.
"Dis nie van pas om die hof te vra om met 'n verhoor aan te gaan wetende dat een van die partye nie hier is nie. Dus maak misbruik van die regstelsel," het Sethlabi gesê.
Hy het aan die eiser se versoek gehoor gegee en bepaal dat Jordaan R15 000 met 15,5% rente asook regskoste aan Kernekamp moet betaal.
Kernekamp was baie bly en emosioneel buite die hof. Jordaan se regspan het aangedui dat hulle gaan appelleer teen die uitspraak.
