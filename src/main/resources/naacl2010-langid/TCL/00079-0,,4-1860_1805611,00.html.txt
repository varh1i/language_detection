'n Regter het nie die onbegrensde speelveld van 'n koerant, 'n skrywer, 'n filosoof nie. Die suksesvolle advokaat Lang-David de Villiers het by Nasionale Pers aangesluit omdat hy daar meer invloedryk kon wees as op die regbank. 
Elsa Joubert se "Poppie Nongena" het die oogklappe van "bevoorregte onkunde" van duisende lesers wat nooit naby 'n hof was nie, afgeruk. John Rawls het volgens Gerrit Blom wêreldwyd verkondig wat ons howe meerendeels verplig is om te ignoreer: dat "reg" (= "law") en ("geregtigheid") (= "justice") nie alleen nie sinonieme is nie, maar dat mense in verskillende omstandighede hemelsbreed van mekaar kan verskil in hul beskouing van wat billik is. 
In die twintigste eeu totdat ons 'n alles-oorheersende Grondwet gekry het, was 'n regter in Suid-Afrika verplig om die geldende reg van sy eie land toe te pas op die geskille wat aan hom voorgelê is om te besleg. 'n Verhoor-regter was boonop gebonde aan die vertolking van daardie reg deur die Appèlhof.. Die suidepunt van Afrika is een van die weinige vestings in die moderne wêreld, van regsgeleerdheid in sy oorspronklike ongekodifiseerde vorm. 
Romeins-Hollandse reg, soos vervat in die werke van ou skrywers, het nadat Jan van Riebeeck in Tafelbaai aangeland het, bietjie-bietjie en met ompaaie hier ingesypel en versprei. Die ou skrywers is nie in al die dele waarheen hulle saamgeneem is, altyd dieselfde verstaan nie. Na die Anglo-Boere Oorlog is die inhoud van die plaaslik geldende reg behou totdat dit met wetgewing verander sou word (In die Kaap het dit al 'n redelike klap Engelse reg bygekry) Die administrasie van die reg is wel oorgeneem en verander: anderssoortige instellings, prosedures, ampte is geskep, soortgelyk aan dié in Brittanje, in die gebiede waar dit nie reeds bestaan het nie. Met Uniewording in 1910 is 'n Appèlhof geskep, gesetel in Bloemfontein en met jurisdiksie oor die hele Britse-Suider-Afrikaanse legkaart. 
In 1915 was Sir James Rose Innes reeds die Hoofregter van Suid-Afrika, die bekwame leier van 'n gedugte span. 'n Regter is maar mens en geen mens is foutloos nie; maar Innes word aanvaar, deur die bestes in ons regswêreld van praktisyns, professore, skrywers, kommentators, as die beste Hoofregter wat daar nog vir Suid-Afrika beskore was: so na aan die ideaal as menslik moontlik.. Gebore van Skotse voorouers as Britse onderdaan in Grahamstad in 1955, bevoorreg omdat hy goeie leermeesters op skool gehad het, waar van sy klasmaats se huistaal Afrikaans was, 'n leser van veel meer as slegs regsboeke, het hy nog voor hy by die Balie in die Kaap aangesluit het, ervaring opgedoen van ondermeer die politiek en die staatsdiens. Wat laasgenoemde betref, het hy noue kontak gehad met swartes, wat om goeie rede aanvaar het dat hy eerlik, simpatiek, billik, betroubaar was. Almal van hulle wat stemgeregtig was in dié wyk het hom gesteun toe hy twee parallelle beroepe aangedurf het en Parlementslid vir Victoria Oos geword het. Pas na die Anglo-Boere Oorlog is hy aangestel as Regter-President toe die Hooggeregshof in Transvaal geskep is. In 1910 is hy gepromoveer na die nuwe Appèlhof gesetel in Bloemfontein.. Skerp van intellek, opreg en eerlik en met deeglike regskennis en voldoende ervaring, was die leisels van daardie span in sy hande van 1914 tot 1927. 
Sy uitsprake in die regsverslae van sy jare in Transvaal en later in die Appèlhof - duidelik, deeglik, logies, - getuig oorvloedig van sy insig, regskennis, werkywer, onpartydigheid, en veral in die Appèlhof, gebruik van geleenthede om die Romeins-Hollandse gemenereg reg te skaaf deur uitsprake waardeur verskille tussen die verskeie verhoorhowe versoen of verwyder is. Belangriker, hy het dit uitgebou, deur dit toe te pas op situasies waarmee die ou skrywers nooit gekonfronteer was nie, sonder ontrou aan die kernbeginsels daarvan, en waar daar opsies was, billikheid na te streef. Daar was min afwyende uitsprake onder sy leierskap. Prakties gesproke was hy die skepper van die moderne nie-statutêre reg van Suid-Afrika. 
Sy 1949 outobiografie, oorspronklik bedoel slegs as 'n memoir vir sy nageslag, is 'n fassinerende weergawe van die gebeure wat op die Anglo-Boere Oorlog uitgeloop het, en getuig ook van sy beginselvastheid en visie. Aanvanklik 'n ondersteuner van Rhodes, het hy agtergekom dat lg 'n plan met meriete, indien deur onderhandeling en ooreenkoms uitgevoer, met verraad en kwaadstokery - en oorlog - laat slaag het. Innes het 'n pos in Rhodes se na-oorlogse kabinet van die hand gewys. Hy kritiseer die Britse houding teenoor en behandeling van die swartes. Hy self het sy stem toe hy lid van die regering was uitgebring op grond van beginsel, nooit slegs as party-ondersteuner nie. Liberaal in die goeie sin van die woord, het hy onbillikheid teenoor swartes teegegaan, en deel gehad aan die aanvaarding van Afrikaans as tweede amptelike taal.. 'n Opsomming van 'n toespraak van Innes t a v naturelle stemreg laat mens sug "The more things change, the more they remain the same", net tussen ander base en klaase. Gevare inherent in party-dissipliene d m v die koukus, elders in sy boek uitgewys, bestaan steeds. Wat destyds kortgekom het, en weer onder die apartheids regering, kom vandag weer kort. Ek weerstaan die versoeking om meer aan te haal as "A system by which conclusions are taken in the caucus, to be automatically registered in the House, is opposed to the spirit of parliamentary government the majority of a majority may quite well be a minority of the House and become a danger to the State " 
