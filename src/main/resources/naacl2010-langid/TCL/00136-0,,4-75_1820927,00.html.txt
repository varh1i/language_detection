
KAAPSTAD. - 'n Verkragtingsdwelm is glo die oorsaak van 'n groep jongmense se paniekbevange jaagtog van 'n klub na 'n hospitaal wat tot die dood van 'n tienermeisie op Stellenbosch gelei het.
Hulle is dié "hartseeraand" op 7 Oktober tot stilstand gedwing toe die 17-jarige meisie oor die pad by die Koelenhof-Bottelary-kruising net buite Stellenbosch voor die voertuig beland het. Sy is op die toneel dood. 
Die bestuurder van die motor het vir sy vriendin se lewe gevrees nadat sy vermoedelik 'n gedokterde drankie gedrink het. Nóg 'n meisie en 'n man het soortgelyke simptome gehad. 
Dié aand is deur die jongmense beskryf as onnodig en hartseer nadat drie van 'n vriendegroep moontlik in 'n gewilde kuierplek op Stellenbosch onbewus 'n mengsel van die "klubdwelm" ingekry het. 
Me. Monique Herbert (19), mnre. Wouter Brand en Chad van Dalen, en 'n 19-jarige vriendin wat anoniem wil bly, was dié aand by dieselfde kuierplek toe die kuiery ontspoor het. Albei meisies het gekla dat hulle sleg voel nadat hulle 'n drankie gedrink het. 
Herbert het op die dansvloer flou geword terwyl haar vriendin óók naar was. Brand het met hulle na die Panorama Medi-Clinic in Parow gejaag nadat Herbert "al hoe stadiger begin asemhaal het". 
'n Ambulans wat op die ongelukstoneel opgedaag het, het Herbert en haar vriendin na die kliniek gebring. In die hospitaal is bevind die meisies het moontlik 'n mengsel van "klubdwelms" ingekry, het Herbert gesê.
Die eienaar van die kuierplek, wat nie sy naam genoem wil hê nie, het gesê daar is geen bewyse dat hulle dit in sy klub ingekry het nie. Dit kan ook " 'n storie wees wat handuit geruk het", maar as die jongmense hier die slagoffers van die dwelm was, "is ek ontsteld dat dit hier gebeur het". 
Me. Nelia Vivier, 'n woordvoerder van die Stellenbosch Medi-Clinic, het gesê dit het al op die studentedorp voorgekom, maar in geïsoleerde gevalle. Dit is nie asof Stellenbosch 'n teikenmark of uitskieter bo ander is nie.
Oor die noodlottige aand het die 19-jarige meisie gesê: "Noudat ek terugdink, weet ek hoekom die man ('n kroegman) met sulke stokstywe oë na my gekyk het." Sy vertel hy het in 'n stadium na haar gestaar, "asof hy iets wil hê". Dieselfde man het vir haar brandewyn en Coke ingegooi, het Herbert gesê. 
Albei het simptome getoon wat ooreenstem met die uitwerking van Rohypnol, ook bekend as die "keuse-dwelm vir afspraakverkragting". 
Volgens Herbert kon sy nie praat nie, maar was sy bewus van dinge rondom haar. "Ek was 'n lyk wat net kon hoor."
