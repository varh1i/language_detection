
Markaðsviðskipti Íslandsbanka luku í dag sölu á skuldabréfaútboði fyrir Havila Shipping ASA. Bréfin voru seld til íslenskra fagfjárfesta. Með skiptasamningi við Íslandsbanka fær útgefandinn 2.350 milljónir íslenskra króna (NOK 250 milljónir) til 5 ára. Skuldabréfaflokkurinn er verðtryggður og verður skráður í Kauphöll Íslands. Hlutabréf Havila Shipping ASA eru skráð í norsku kauphöllinni, að því er segir í fréttatilkynningu frá Íslandsbanka.
Havila Shipping ASA sérhæfir sig í þjónustu við olíuiðnaðinn og gerir út 18 skip í þeim tilgangi. Fyrirtækið var stofnað árið 2003, en Sævik fjölskyldan, sem á ráðandi eignarhlut í félaginu, hefur rekið fyrirtæki í þjónustu við olíuiðnað síðan árið 1981. Höfuðstöðvar Havila eru í Fosnavåg í Noregi en auk þess er fyrirtækið með skrifstofu í Aberdeen í Skotlandi. Heildartekjur félagsins eru áætlaðar 4,35 milljarðar króna á þessu ári og heildareignir í lok júní voru 16,2 milljarðar króna.
Í fréttatilkynningu kemur fram að þetta er þriðja verðtryggða skuldabréfaútboðið í íslenskum krónum sem Íslandsbanki selur á þessu ári fyrir erlend fyrirtæki. Hin tvö voru fyrir norska sjávarútvegsfyrirtækið Aker Seafoods (jafngildi 400 milljóna noskra króna) og kanadíska sjávarútvegsfyrirtækið Clearwater (jafngildi 40 milljóna bandaríkjadala).
