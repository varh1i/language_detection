
DIE euforie daarvan om gekies te word as gasheer vir die grootste skouspel wat nog in Suid-Afrika aangebied is, word op die oomblik versuur deur kleinlike politiekery.
Pas moes die Fifa-afvaardiging in Kaapstad "getrakteer" word met die lelike gesig van Suid-Afrikaanse sokker - 'n openlike magstryd tussen die provinsiale regering, die stadsraad en die WP-sokkervereniging.
Natuurlik is die wêreldbeker in 2010 nog ver en moet die een aanstaande jaar in Duitsland eers afgehandel word voor al die aandag na Suid-Afrika verskuif, maar 'n slegte wegspring het 'n domino-effek.
Die aanvanklike bod het bepaal dat Nuweland die hoofarena vir plaaslike wedstryde sal wees met die Athlone-stadion as oefenveld. Nou kom die WP-sokkerbase skielik met 'n plan om Blue Downs tot wêreldstatus op te gradeer!
Fifa het op agt stadions aangedring en Suid-Afrika het twaalf aangebied wat aan die standaarde voldoen. In Duitsland het Fifa die stadions van 15 na 12 gesny en teoreties kan hulle selfs met die finale beoordeling in 2008 besluit om die syfer na 10 te sny.
Om dus nou met 'n nuwe wit olifant te begin, is belaglik. Daar is 'n goedgekeurde plan, 'n bekwame organiserende komitee en die wil om van die toernooi 'n sukses te maak.
Die organisasie van die toernooi is 'n vennootskap tussen die Suid-Afrikaanse sokkervereniging en Fifa. Die politici moet sorg vir die infrastruktuur, paaie, hospitale en sekuriteit.
Reeds in November 2003 is gesê Suid-Afrika se geriewe is gereed, nou moet op die begrotings en wetlike raamwerk gekonsentreer word om te sorg vir 'n skitterende toernooi.
Dis erg genoeg dat Suid-Afrikaners aan die getjommel op die veld gewoond moet raak. Om nou te sien hoe kleinlikheid die droom in 'n nagmerrie verander, is nie 'n aangename gesig nie. 
