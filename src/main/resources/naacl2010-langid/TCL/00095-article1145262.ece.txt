
 
Ulykkesbussen ble søndag ettermiddag heist vekk fra bensinstasjonen den kræsjet inn i, i landsbyen San Miguel de Abona på Tenerife.
FOTO: RAMON DE LA ROCHA 
Det spanske politiet Guardia Civil bekreftet søndag kveld overfor det svenske nyhetsbyrået TT at reiselederen, en kvinne 24 år, var blant de fire som mistet livet da bussen med turister som skulle hjem fra ferie, kjørte ut av veien til flyplassen og veltet, melder NTB. 
Turistene var på pakketur med reiseselskapet Apollo og befant seg i en buss som blir brukt mellom flyplassen og hotellene. Alle de 28 turistene på bussen skal ha vært svensker, men reiselederen var norsk, forteller direktør i Apollo Norge, Leo Berbu, til Aftenposten.no.
Alvorlig
Spansk politi opplyser at to svensker, en gutt på fem år og en 40-årig kvinne, omkom i ulykken. Tidligere ble det meldt at to barn omkom, men det viste seg at femåringen på grunn av en misforståelse hadde blitt regnet som død to ganger. Alle de 29 om bord ble bragt til sykehus i Playa de las Americas. Tilstanden skal være alvorlig for flere av dem, deribant sjåføren av bussen. 
Promille
Ulykken skjedde ved 12-tiden søndag. Bussen skal ha blitt presset av veien av en personbil før den veltet, men det er ikke bekreftet hva som forårsaket ulykken. Reiseselskapet Apollo har sendt psykologer og flere ansatte til øya, og ulykken etterforskes nå av spansk politi. 
Bussen kolliderte med en personbil før den veltet inne på området til en Shell-stasjon i landsbyen San Miguel de Abona. Ifølge spanske medier skal føreren av personbilen være mistenkt for promillekjøring. 
- De første opplysningene tyder på at en personbil kjørte forbi bussen og deretter la seg inn til høyre igjen for tidlig. Bussen kjørte derfor inn i bilen og deretter av veien, sier Kajsa Moström i Apollo til det svenske nyhetsbyrået TT.
Apollo opplyser også at bussjåføren ble promilletestet etter ulykken, og at det ikke ble funnet noen spor av alkohol i denne testen. Turoperatøren sendte straks ekstra personale til Tenerife, og tok kontakt med det svenske generalkonsulatet i Gran Canaria.
Sorg i Apollo
Reiseselskapet Apollo bekreftet søndag kveld at en av deres reiseledere, en norsk kvinne i midten av 20-årene, mistet livet i en bussulykke på Tenerife.
Kvinnen var guide på bussen med svenske turister på den spanske ferieøya.
- Dette er triste nyheter for oss. Nå skal vi sammen med Utenriksdepartementet og Kripos ta hånd om det praktiske i forhold til reiselederen og hennes pårørende, sier Leo Berbu, daglig leder i reiseselskapet Apollo, til NTB.
Selskapet har 15 reiseledere på Tenerife, fire av dem er norske, og de var naturligvis svært preget av ulykken søndag.
- Vi sender et kriseteam med psykolog og leger ned til Tenerife. De vil lande der mandag morgen, sier Berbu.Apollos reiseledere fra en av de andre Kanariøyene vil reise til Tenerife for å ta hånd om de norske turistene der de neste dagene. 
 
 Tips en venn Skriv ut  Bli abonnent 
  
 Søk i våre artikler
