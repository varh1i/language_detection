غلامحسين الهام، رييس دفتر رييس جمهوری تاکيد کرده که وزيران پيشنهادی برای تصدی چهار وزارتخانه ای که در حال حاضر بدون وزير هستند، تا پايان مهلت قانونی به مجلس شورای اسلامی معرفی خواهند شد.
محمود احمدی نژاد، رييس جمهوری پيش از اين اعلام کرده بود که وزيران باقی مانده تا پايان مهر ماه معرفی خواهند شد، اما به نظر می رسد که روند تعيين اعضای جديد کابينه بيش از انتظار و وعده او به طول انجاميده است. 
نمايندگان مجلس، روز سوم شهريور ماه گذشته به وزيران پيشنهادی برای وزارتخانه های آموزش و پرورش، تعاون، رفاه و تامين اجتماعی و نفت رای اعتماد ندادند.
رای عدم اعتماد مجلس به چهار وزير پيشنهادی، اقدامی غير منتظره و بی سابقه در جمهوری اسلامی بود، به ويژه آنکه اکثريت نمايندگان محافظه کار مجلس هفتم، همسو با دولت جديد قلمداد می شوند و به طور طبيعی انتظار می رفت که آقای احمدی نژاد در پی پيروزی غيرمترقبه خود در انتخابات رياست جمهوری با مشکلی برای تعيين کابينه خود مواجه نشود.
اما هم رای عدم اعتماد نمايندگان و هم حوادث پس از آن، نشان داد که بر خلاف تلاش محافظه کاران برای اثبات وحدت و انسجام خود، شکاف ها و اختلاف نظرهای قابل توجهی، جناح پيروز را در برگرفته است.
اکنون، به تاخير افتادن معرفی چهار وزير باقی مانده نيز می تواند نشانه ديگری از دشواری رييس جمهوری برای ايجاد همگرايی و رسيدن به توافق نظر در بين گروه ها و چهره های موثر در جناحی باشد که می کوشند با قرار گرفتن تحت نام مشترک اصولگرايان، اختلافات خود را به حداقل برسانند يا دست کم مانع از آشکار شدن آن شوند.
نمايندگان مجلس هنگام معرفی هيئت وزيران، از آقای احمدی نژاد انتقاد می کردند که به اندازه کافی با مجلس مشورت نشده و ديدگاه های نمايندگان مورد توجه قرار نگرفته است. 
اکنون نيز، محمد رضا ميرتاج الدينی، عضو هيئت رييسه فراکسيون اصولگرايان مجلس گفته که هنوز برای معرفی و انتخاب گزينه ها جهت تصدی وزارتخانه های بدون وزير با نمايندگان رايزنی نشده است.
نمايندگان همچنين تاکيد کرده اند که تاخير در معرفی وزيران به معنای آن نخواهد بود که مجلس به طور قطع به هر فرد پيشنهادی رای مثبت خواهد داد.
در عين حال، به نظر می رسد که آقای احمدی نژاد برای تعيين چهار وزير خود تنها با مشکل مجلس روبه رو نيست و همزمان بايد به خواسته ها و مطالبات گروه های مختلفی که خواهان سهمی از قدرت هستند توجه کند.
حميد رضا ترقی، رييس دفتر سياسی حزب موتلفه اسلامی گفته است چنانچه رييس جمهوری، افراد ضعيفی را برای وزارت معرفی کند، مجلس به آنها رای عدم اعتماد می دهد؛ زيرا به گفته وی ملاک و معيار رای اعتماد به وزيران تغيير نکرده و نمايندگان به افراد کارآمد، جوان و متخصص رای می دهند.
از سوی ديگر، شماری از نمايندگان و چهره های سياسی جناح محافظه کار سخن از آن گفته اند که به طول انجاميدن دوره انتقال و عدم استقرار کامل دولت، به سود نظام و مصلحت کشور نيست.
علی سعيدلو، که پس از رای عدم اعتماد مجلس و بازماندن از راهيابی به وزارت نفت، به سمت معاون اجرايی رييس جمهوری منصوب شده نيز تاکيد کرده که می پذيرد در وزارتخانه ای مثل آموزش و پرورش وضعيت نامشخص است، اما نبايد عجله کرد، بلکه بايد سر فرصت و با صبر حوصله هر چه تمام تر به بررسی وزيران پرداخت.
به هر روی، به نظر می رسد که به رغم مشکلات اجرايی پديده آمده، استقرار دولت جديد با دشواری هايی روبه رو شده که عمدتا به رقابت های درون گروهی در بين اصولگرايان مربوط می شود و دامنه آن از انتخاب وزير تا استاندار و مديران ميانی گسترده است. 
