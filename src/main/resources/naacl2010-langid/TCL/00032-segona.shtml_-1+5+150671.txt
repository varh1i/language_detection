
E.P. Berlín.
Les negociacions per formar a Alemanya un govern de gran coalició entre socialdemòcrates (SPD) i democristians (CDU) sota la batuta de la conservadora Angela Merkel patiren ahir un nou revés, després de l'anunci d'Edmund Stoiber, líder de la CSU (la germana de la CDU a Baviera), que no s'incorporarà al gabinet, sinó que quedarà com a primer ministre bavarès.
La renúncia d'Stoiber fou avançada per les televisions alemanyes i confirmada després per ell mateix. Poderós «baró» del partit, fou candidat de la CDU en les legislatives de 2002 -derrotat per escàs marge per Gerhard Schroeder- i, malgrat les seves diferències, Merkel li havia reservat el paper de superministre d'Economia i Tecnologies al seu programat govern de coalició amb l'SPD.
La decisió d'Stoiber està relacionada, curiosament, amb l'anunci d'un altre dels protagonistes de la política alemanya l'últim mes, el president de l'SPD, Franz Muentefering, que afirmà que a partir del 14 de novembre el seu càrrec quedarà lliure i a disposició del congrés del partit, que haurà d'elegir el seu successor.
Tanmateix, Muentefering, que ha liderat les converses amb Merkel per al govern de gran coalició, anuncià ahir a través del seu número dos, Kurt Beck, que no abandona aquest projecte i que serà, com estava planejat, vicecanceller i ministre de Treball al govern roig-i-negre. Per Stoiber, Muentefering era una «peça» angular de la coalició i, encara que es quedi al govern, com que ja no serà líder del partit, és clar que «les condicions de la cooperació han canviat».
«En aquesta nova situació, he pres la decisió que, com a líder del partit (amb referència a la CSU), puc donar millor suport als interessos de la CDU a Munic. Continuaré sent primer ministre de Baviera», digué Stoiber. Ara, Stoiber proposarà a Merkel que el seu lloc l'ocupi el líder parlamentari de la CSU, Michael Glos.
