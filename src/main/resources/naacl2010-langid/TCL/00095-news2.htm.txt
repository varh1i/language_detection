
Ibinunyag kahapon ni administration Sen. Miriam Defensor-Santiago na binigyan na ng taning si Pangulong Gloria Macapagal-Arroyo para bumaba sa puwesto hanggang Oktubre 15 at kung hindi ay pisikal na itong aalisin sa puwesto na sa interpretasyon ng senadora ay nangangahulugan ng asasinasyon.
Sa press statement na ipinalabas ng tanggapan ni Santiago, sinabi nitong ang mga taong nasa likod ng maitim na plano ay sina Senate President Franklin Drilon at dating Pangulong Corazon Aquino.
Agad naman itong pinabulaanan ni Drilon at matapos na tawaging malaking kalokohan ang naturang impormasyon ay sinabi ng lider ng Senado na ginagamit lamang ng palasyo si Santiago para sa ‘smear campaign’ laban sa kanya at sa Senado.
Sa pagbubunyag ni Santiago, sinabi nitong isang impormante ang nagsabi sa kanya ng diumano’y ginawang pagbibida ng isang kaanak ni Drilon sa isang ‘gathering’ na hanggang Oktubre 15 na lamang ang ibinibigay kay Arroyo para kusang umalis sa Malacañang.
Kung hindi umano magbibitiw si Arroyo ay mapipilitan itong alisin "physically".
"Of course, physical removal refers to assassination. Hence, I told President Arroyo that she should beef up her security measures," anang senadora.
Sa orihinal na plano nina Drilon at Aquino ay iuupo si Vice President Noli De Castro kapalit ni Arroyo ngunit nabago umano ang plano at idadamay na sa pagpapatalsik si De Castro para si Drilon na ang iupong pangulo at iluluklok naman bilang bise presidente ang anak ng dating pangulo na si Tarlac Rep. Noynoy Aquino.
"My source is impeccable. The source was right there listening while the Drilon relative was chattering away," anang lady solon.
Sa parte ni Aquino, kudeta naman umano ang tila opsyon nito sa pisikal na pagpapatalsik kay Arroyo. "The Drilon relative even boasted that President Aquino has strengthened her ties with military generals," dagdag ni Santiago.
Hindi naman mapaniwalaan ni Drilon kung saan kinuha ni Santiago ang ‘fantastic’ na kuwento. "Sen. Santiago’s allegations must be part of the media smear campaign launched against me by President Arroyo and her hyperactive spin-doctors in an effort to discredit the Senate," anang statement naman ni Drilon.
