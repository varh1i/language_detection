SINGAPURA: Majikan Singapura memasang kamera keselamatan canggih bagi merakam kerja pembantu rumah mereka di rumah, menurut laporan semalam. Laporan media mengenai kegiatan pembantu rumah menyebabkan ramai majikan memasang sistem pemantauan rumah, sesetengah mereka sehingga 10 kamera disebuah pangsapuri, lapor Sunday Times. “Ia membuatkan saya lebih selesa. Tetapi saya tidak menemui apa-apa,” ejen hartanah Kent Tan dipetik sebagai berkata. Beliau berkata, memasang kamera berharga S$7,000 (RM15,922) dan mendapati pembantu rumahnya memakai baju isterinya ketika dia tiada di rumah. Peniaga kamera keselamatan memberitahu akhbar pemasangan kamera di rumah meningkat dalam masa tiga tahun lalu, dengan kebanyakan pelanggan membeli kamera bersaiz duit syiling yang sukar dikesan. “Saya menganggarkan di seluruh pasaran, antara 20 hingga 30 rumah memasang kamera keselamatan setiap hari,” kata Pengarah syarikat keselamatan, Chew Chai Seng. Lebih 140,000 pembantu rumah, kebanyakan mereka dari Indonesia, Filipina dan Sri Lanka, bekerja di Singapura. Kes majikan mendera pembantu rumah dengan sesetengah mereka bertindak balas sering menjadi berita utama. Minggu lalu seorang pembantu rumah Indonesia membuang anak majikannya yang berusia lima bulan dari bangunan flat sehingga menyebabkan bayi itu mati. – AFP 
