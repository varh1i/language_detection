
In een nota neemt het Tweede-Kamerlid Lousewies van der Laan stelling tegen ‘keiharde plannen die vooral stoer overkomen’ maar niet effectief zijn. Als voorbeeld noemt ze het kabinetsplan om het verheerlijken van terrorisme te verbieden, net als het plan mensen te ontbieden op het politiebureau terwijl er tegen hen geen concrete verdenking is.
In plaats hiervan raadt D66 het kabinet aan meer geld vrij te maken voor de ontwikkeling van ‘slimme’ technologie, zoals detectiepoortjes die ook aanslaan op kleine hoeveelheden explosieven. Ook pleit de partij voor een intensieve training van sluipwespen, ‘meesters in detectie’, volgens Van der Laan. ‘Met een korte training lijken de insecten ook afgericht te kunnen worden voor het vinden van sporen van semtex, TNT en andere springstoffen.’
Om de coördinatie van de terreurbestrijding te bevorderen, wil D66 één minister van Veiligheid, die verantwoordelijk is voor de aanpak en ook de Algemene Inlichtingen- en Veiligheidsdienst (AIVD) aanstuurt. Tevens vindt de partij dat het kabinet meer moet investeren in onderzoek naar de oorzaken van het radicalisme. 
