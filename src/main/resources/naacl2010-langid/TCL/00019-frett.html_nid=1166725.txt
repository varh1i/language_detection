
Héraðsdómur Reykjavíkur hefur dæmt 19 ára gamlan pilt í 6 mánaða skilorðsbundið fangelsi fyrir fjölda innbrota og þjófnaða auk brota á fíkniefnalöggjöf. Lítilræði af fíkniefnum, sem fannst í fórum piltsins, var gert upptækt en bótakröfum á hendur honum var vísað frá.
Hluta brotanna framdi pilturinn með tveimur öðrum piltum, 17 og 18 ára gömlum.
Í dómnum kemur fram, að hann hafi ekki áður gerst sekur um refsiverðan verknað, en hafi nú gerst sekur um fjölmörg afbrot þótt sum þeirra teljist smávægileg. Við ákvörðun refsingar beri að líta til þess að hann framdi brot sín að hluta til í félagi við aðra, en hins vegar verði einnig að taka mið af því að hann sé ungur að árum og hafi játað brot sín. Þá sé fram komið í málinu, að pilturinn sæti færis á að afla sér vinnu og breyta um lífsstíl.
