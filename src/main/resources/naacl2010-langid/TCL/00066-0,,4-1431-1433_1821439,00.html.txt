
Hoe diep, hoe donker gloei die groen van Oktober!
Wil nie dink hoe sy leef van die veelvuldige dood nie.
Wil nie dink hoe die lewendes op haar einde sal aas nie.
Verwyl - o dragtige lower, wiegende swad van die berm,
Heftige groen van Oktober - een uur maar voor jy slink.
Bronstig-geurende, kniediep omhelsende begeesterde gras,
Brawe blougroen den, onsnoeibaar verwilderde heg en wei,
Besonke mos, talm lank. Gloei lank genoeg vir ons,
Blom van die kroos, 'n drenkeling se drywende grafboeket,
Wie se bye kikvorse is in 'n kroon van smarag. Talmende
mos,
Volhard in jou gloed. Gul-ademende blosende wang van
Oktober, slaak 
langsamer die binneaarse swang van jou groen verset,
Tree terug in die turf wat jou stut.
Ons duur dieselfde uur waarin Oktober haar groen verdoen;
Oorhoofs in diverse donker rigtings
Verskroei hete komete mekaar 
Ondergronds groef koel molle elkander verby;
Alles huiwer in die korte stonde waarin Oktober
toef.
Blikke gewissel in hierdie ban van groen,
Word deur een klein windstoot onttower, - 
Oë wat mekaar verpas so diep as wat Oktober
dooi,
Sal terugkyk, terug, as binnekort Oktober
sig voltooi. 
VINNIGE VERTALING: van stansa X11 uit "Stanzas in Love with Life and August" deur Peter Viereck uit die bundel getitel Tide and Continuities, Last and First Poems 1995-1938, The University of Arkansas Press, Fayetteville, 1995, bl. 243 - 245.) Sien hieronder.
Vertalersvoetnoot 
Dis vryerig naby, maar vroegsomer hier plaaslik is regtig uitspattiger en meer ontydig as dit baie gereën het in die winter, en Afrikaans is veel meer wulps en kwasterig as Engels. Miskien moet iemand 'n grunge rock of Kaapse weergawe probeer. Hoe lyk dit, Toast? Verder: Swad(e), berm, slink, kroos, kikvors, dooi, is almal in Pharos se nuwe tweetalige woordeboek, kyk maar, er staat wat er staat. Verdoen is Nederlands, so what, toef is vertoef, diverse allitereer mooi met donker, al is dit in sigself 'n onhebbelike on-Afrikaanse woord. Kon ook niks doen met sweep of lawn, wat my nie laat dink het aan Coke-bottels op grasperke op Kleinmond nie (maar ek worry nie, as maar die varings my aanhoor by die wal).
Resep
Om al die groen van Oktober na behore te gedenk, berei voor u en u gade en u gaste se aangesig, en voor die aanskyn van die vreemdeling in u poorte, 'n reuseZ ronde bord met groente (en 'n klein bietjie diepste pienkrooi vir kontras). Dit moet dramaties wees. Oë moet mekaar ontmoet. Monde moet vol verlustiging skiet. Koppe moet wedersyds neig na elkaar, wellewend, liplekkend nuuskierig. Matisse moet dit wil skilder in sy kis, die kos en die geselskap. Rangskik (byvoorbeeld) die volgende: Eers in die middel 'n stapel artisjokke. Omring dit met 'n oureool van aspersies, verder, in botter gestoomde komkommerrepies en heel salotte met daaroorheen trillers van dille gesnipper. Op die buitenste ring, suikerertjies knapperig gestoom in die peul en ronde onvolgroeide skorsies. Tussenin komponeer u kwartnoot op kwartnoot van gekookte gevierendeelde knollekens beet. Laat dit wees 'n groot verorberbare Oktobermusiek, 'n tintelende stillewe om aan te smul. 
Gebed
O groen geeste van die lug, en laat ons so ook genees kom van ons verdomde taalstryd, laat u groen goedertierene vesel ons nukkerige derms vervrolik, suurstof aan ons grys verkommerde lobbe voorsien, ons skinderende skimpgrage hart kalmeer, ons nurkse lewer teen gitswart gal bewaar . . .
Die Sous
Moenie hierdie Hollandse sous probeer maak voordat u u op die gepaste wyse verootmoedig het nie. Dit skif maklik by die geringste sweem van gedagtes teen die T-opsie. Vat 'n klein pannetjie en damp, deur dit te kook, drie eetlepels witasyn of witwyn en twee eetlepels water in tot een skamper eetlepel vloeistof. Voeg 'n halwe eetlepel koue water by. Hou gereed die losgeklopte dooiers van vyf groot eiers en ses tot sewe onse van die beste botter verdeel in ses of sewe porsies. 
Nou het u 'n dubbelkoker ook reeds eenkant opgestel. In die boonste helfte van hierdie dubbelmediumtoestel giet u nou die verkoelde reduksie van die asyn of wyn. Voeg die dooiers by. Roer goed. Sit die spulletjie nou op 'n warm, maar nie te warm, plaat. 
Voeg een porsie botter by. Roer totdat dit dik word voor u die volgende porsie bygooi, ensovoorts, tot alles opgebruik is. Moenie die water in die dubbelkoker laat kook nie. As die sous te vinnig dik word, gooi 'n paar druppels koue water by. Die voltooide sous moet die agterkant van 'n lepel bedek. Bring op smaak met sout en 'n paar druppels suurlemoen. As die sous skei, kan u dit red deur nog 'n eierdooier te klop en u gefaalde sous bietjies-bietjies daarby te voeg en dit weer oor die warm water te sit tot dit weer dik word. Hierdie truuk werk net as u sous geskei het. As u eiers so warm geword het dat dit korreltjies gevorm het, dan het u roereier waarin u stukkies roosterbrood kan doop vir 'n voorafhappie. 
Begin weer voor. Konsentreer. Moenie aan die komende konvokasie dink nie. Driemaal is skeepsreg. Eet die sous in ruim skeppe by die groente.
Wens
Ek wens ek kan 'n merske Kulturele Dubbelkoker opstel op die Braak in Ritselrivier en roep: Kom, bonte stoet van nasies, versmelt tot 'n gebenedyde (blessed) sous (let wel, geen gryse brei!) waarmee ons dít wat op ons bord is, kan verheerlik tot ons heil. Dis hoe ons trouens geword het wat ons dink ons is.
Envoi
En as reg bid, reg wens, 'n gelukte sous, hartlik eet en deeglik ontlas nie die ding vir u doen nie, broers en susters, skryf, in plaas van die blokkiesraaisel of nog 'n vermoeiende forumartikel of brief in Le Citoyen, u eie vrye of nabye, hopelik meer sobere vertaling van Viereck se pragtige vers. Eindeloos die moontlikhede, woordeboekritselend die spel, stigtelik die aandag wat daardeur sal kom vir die weergalose bloei van die Boland. Laat vir 'n korte stonde die woorde gebeurend gebeur in plaas van met voorbedagte rade saam-sweer. Kry die reëls ewe lank, probeer die patroon van eindrym behou, dit mag tot merkwaardige vondste lei.
Finale bemoediging op die wysie van: 'Dit is die maand Oktober' 
Dit ís ons aller moedertaal, die mooiste mooiste taal, woorde van ons tonge, woorde wat ons ly/lei, woorde teen die mure, woorde groen en blou . . .
Die oorspronklike teks
How dark, how deep the green of August glows!
Thinks not of all the death it fed upon.
Thinks not of all the life its death will feed.
One hour - O deepening foliage, sweep of lawn,
Heavy green of August - pause before you're gone,
Life scented, knee-deep-hugging, eerie grass,
Good bluegreen spruce, free unpruned hedge and heath,
Calm moss, wait long. Glow long enough for us,
Petal of the pond-scum, drowner's floating wreath,
Whose bees are frogs in emerald flowers. Slow moss,
Glow long. Deep-breathing, flush-cheeked A gust, bleed
Your ebb's arterial green in slower tide
Back down into the loam you lean upon.
We pause as long an hour as August does;
Crisscrossed in dark directions overhead,
Hot comets hurt each other as they pass; 
Cold moles grub past each other underneath;
All pause as short an hour as August does.
Eyes have met eyes while all that green stood still;
Though it took but one small breeze to burst t hat spell, 
When eyes pass eyes as dark as August glows,
Eyes shall glance backward after August goes.
