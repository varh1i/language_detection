
Donderdag kwamen elf vreemdelingen om het leven nadat er brand was uitgebroken in het complex. Volgens de toezichthouders, die uit angst voor hun baan anoniem willen blijven, was de ramp te verwachten. ‘Niemand luisterde.’
De directie was op de hoogte van de situatie, blijkt uit schriftelijke meldingen die in het bezit zijn van de Volkskrant. De nooddeuren van in elk geval vleugels J en K zouden zijn ontkoppeld van het alarmsysteem. Daardoor zouden de deuren bij brandalarm niet zijn opengegaan. Bij een werkend systeem hadden de gevangenen, nadat zij uit hun cellen waren bevrijd, via deze noodvoorzieningen de afdeling kunnen verlaten. 
Volgens het personeel heeft de leiding dat systeem geblokkeerd omdat het brandalarm te vaak afging tijdens ‘prullenbakbrandjes’. De kans op ontsnappingen nam daardoor toe. De vreemdelingen zijn overdag niet ingesloten en zouden via de nooddeuren kunnen weglopen.
De bewaarders hebben meerdere malen gewezen op het gevaar van rokende gedetineerden. Op de K-vleugel, waar de brand uitbrak, mochten vreemdelingen op cel roken. Andere klachten die medewerkers hebben geuit zijn het gebrek aan personeel in de nachtdiensten en een tekort aan portofoons. De leiding heeft twee weken geleden de verbanddozen van een aantal units verwijderd omdat ze ‘onnodig zouden worden gebruikt en niet goed werden bijgevuld’.
Het ministerie van Justitie gaat niet in op de klachten zolang het onderzoek naar de brand nog loopt. Het Nibra, het Nederlands instituut voor Brandveiligheid en Rampenbestrijding, meent dat het complex onmogelijk kan hebben voldaan aan de veiligheidseisen. De brandweer stelde echter tijdens routinecontrole in september dat het cellencomplex in orde was.
