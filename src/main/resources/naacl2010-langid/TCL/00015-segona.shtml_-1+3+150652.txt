
JOAN C. PALOS. Palma.
L'Ajuntament de Palma estudiarà si moure de lloc el pont de Gaspar Bennàzar. La batlessa, Catalina Cirer, afirmà que tendrà en compte les al·legacions presentades per la Plataforma pel Parc de les Vies contra el projecte municipal de reubicació d'aquesta infraestructura viària.
Entre el record i l'enyorança pels que ja no hi són, Tots Sants fou també un dia per a la reivindicació. La plataforma veïnal organitzà ahir una jornada fotogràfica d'homenatge i defensa del pont que durant dècades ha unit Francesc Sancho i Eusebi Estada amb Gabriel Maura i Marquès de la Fontsanta per damunt de les vies del tren d'Inca. El futur de la infraestructura perilla amb el projecte de les Estacions, en què el pont es gira noranta graus sobre la posició actual i passa a ser la unió entre el futur parc i el passeig de Jacint Verdaguer.
Atès que l'obra de Gaspar Bennàzar està catalogada i protegida en el Pla General de Palma, Catalina Cirer explicà ahir que «farem una comprovació tècnica, perquè no volem cometre cap il·legalitat». Segons la normativa actual, qualsevol tipus d'intervenció es limitarà a «consolidació, conservació, restauració, rehabilitació i, de manera excepcional, reestructuració en parts no bàsiques» de l'estructura del pont.
Tot i això, la batlessa insistí a assenyalar que «allò que volem és conservar l'obra de Gaspar Bennàzar com a referent arquitectònic de la ciutat. Per això, el projecte d'urbanització del parc de les Estacions l'integrava dins el conjunt com un element principal d'ús exclusiu per a vianants».
La portaveu de la Plataforma pel Parc de les Vies, Àngels Fermoselle, acollí amb escepticisme les promeses de Cirer. Quant a la proposta que formulà el PSM d'instar el Consell a declarar el pont Bé d'Interès Cultural (BIC), Fermoselle la qualificà de «molt interessant». Centenars de persones es congregaren durant tot el matí al voltant del pont de Gaspar Bennàzar per fer-ne fotos i donar suport a les accions de la plataforma.
