I går fyllde moderatledaren Fredrik Reinfeldt och hans chefsideolog Anders Borg Stockholmstidningen Dagens Nyheters debattsida med en artikel som gick ut på att öka kraven på och skärpa kontrollen för arbetslösa och sjuka.
DN-debatt är en slags propagandasida där betydelsefulla personer i huvudstaden skriver för andra betydelsefulla personer i huvudstaden.
Sidan läses av ytterst få svenskar men av nästan alla nyhetsredaktörer och därför blir det som skrivs eller propageras för där framställt som ytterst viktigt.
Detta vet naturligtvis moderaterna. Så frågan är varför de skrev?
Det finns två skäl:
Det ena var att tala om för sina högerväljare att kärnåsikterna i partiet fortfarande är att det inte ska daltas med folk som lever på samhället. Då går det att bunta ihop sjuka med arbetslösa lätt som en plätt.
