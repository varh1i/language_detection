
TOE die twaalfuurson op die vroegmiddag verwoes, stap ons die Livingstone in. My lewer is op die spel. Danksy die Green Acres-dokter sal ek gou geholpe kom. Ek kyk verby die toppies, skille, bloedbevlekte papierbondels, spoegklonte. En ignoreer die tandlose antie wat my probeer voorkeer. Dink mos as jy wit is, is jy van gee-gee-gee aangelap. By die physician on call sê 'n nota: "Pasiënte word streng volgens nommervolgorde gesien. Uiters siek pasiënte sal uitgesonder word." 
Ons druk tot by die wyeheupsuster wat lêers en nommers uitdeel. My lewer is my lewer, ek verdien uitsondering. Midde-in die gryse se betoog aan die suster kry 'n oupa 'n epilepsie-aanval op die trollie teenaan ons. Braak, spasties, tong wat lepelstaan. Maar die suster skyn nie van die oupa te weet nie. Een van die wagtendes kom vee die braaksel met haar roksoom weg en bondel 'n bruin kombers onder sy kop in. 
Dit was die uur toe die hangbrug agter my gelig het. My donkiekar was afgetrek, om iets van rou menswees te leer. Om te sluk aan die soutlose vernietpap, geberg in ons getroue belastingbetalers se manna-spense. Die gryse het die papierwerk gedoen en ek het gevra hy moet loop. Ek wou alleen wees. Om te versmelt met 'n haglikheid waarvoor ek my te hoog geag het. Sodat ek kon uitreken wat dit is om vernietpap te móét eet. Ek kon kies. Die mense rondom my kon nie. 
Hulle kon net met die tydlose geduld van Afrika-reisigers op pynverlossing wag.
Ure later toe die skemer krioel van taxi's wat dagwerkers huiswaarts spoed, het ek en die tandlose antie weer ontmoet. Ellen Butuli van Kirkwood, 75 jaar oud. Ons het met swelvoete styf aaneen op die ingang-asdrom gesit; ongetraak wát in die drom is, en of dit ons bekiem. Ek het die gryse ge-SMS: "Bel Kirkwood ambulans. Sê Ellen Butuli wag al drie dae by Lstone vir lift Kwood toe. Bring kos, waterbottel en trui." 
Vir een dag was ek onwit. Bloot nr. 47 wat 'n foamalite- glasie met ander droëlippiges deel. Hang oor ringlose toilette met nat sementvloere. Aksgewyse aanskuif op die plankbank, te óp om te koes vir 'n teringhoes in my gesig. Drie-uur. Die dokter, slegs een van twee, se stap hink. Die ondersoekhokkies se gordyne word halfpad toegepluk. Hiér tel 'n kaal bors of ontblote lies niks. Jy is net dankbaar jy het dit ten laaste tot in die ondersoekhokkie gemaak.
Vyfuur. 'n Man wat in die vuur geval het en wag van vóór my aankoms, pleit: "Amanzi, amanzi . . . " 'n Vrou met 'n kniestompie toegerol in bloedlappe soek water in die foamalite glasie en help hom. In die hoek bulk die versteurde met die enkelboeie soos 'n bees. Smyt die kombers af, wikkel die lakenknoop wat hom op die trollie vasgordel. In sy inhibisielose naaktheid is hy onbewus van sy manheid wat voor almal se oë opstaan. 'n Stoïsyne vrou met die grasie van 'n Masai sweef na hom, bind haar skouerdoek om sy middel. 'n Skootvelletjie om haar onbekende broer se skaamte te spaar. Hy's bly oor die rooibont doek.
Teen sewe-uur swoeg dieselfde dokters steeds assistentloos, handskoenloos. Beskikbare handskoene word om boarms geknoop vir bloedtrek. Die nood bly inbrander. Miskraam, angina, gekloofde kop. Afgekapte wysvinger in 'n broodsakkie. 'n Seun met 'n swelvoet groter as 'n spanspek. Dié wat 'n rolstoel of kombers het, is geseënd. Dié met niks, net pyn, word deur erbarmingsdade van ander plankbanksitters geseën. 
Agtuur was ek steeds nr. 47. Die gryse het met lasagne, mineraalwater en my bokhaartrui opgedaag. Hoe moes hy weet dis vir Ellen Butuli? Hoekom het ek gedink hy moes 'n mindere iets bring? Want al wat ek het, wat sy nie het nie, is die reg op keuse. 
Tot op daardie Livingstone-dag het ek die kwessie van keuse as vanselfsprekend aanvaar. Nooit daaroor gedink as 'n onskatbare voorreg breër en omvattender as die lewe self nie. 
Só los ek my donkiekar in die lang gras, tot volgende week wanneer ek enduit ry. 
annelie1@telkomsa.net
Port Elizabeth
25 Oktober 2005
