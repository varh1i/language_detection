Danmark fik natten til lørdag en tronarving. Klokken 01:57 fødte kronprinsesse Mary en velskabt dreng på Rigshospitalet. Den ny prins kom til verden med en vægt på 3500 gram og en længde på 51 centimeter efter en ukompliceret fødsel. Syv timer senere kunne en lettet og rørt kronprins Frederik fortælle, at Mary havde været tapper, og han selv havde fundet ud af, at det er umuligt at forberede sig mentalt på at blive far.
- Det var en ubeskrivelig følelse for mig og selvfølgelig også for min kone. Hun har det rigtig godt, og det har den lille også. Han sover og ved slet ikke, hvad der venter ham i fremtiden, sagde kronprinsen til de mange danske og australske journalister, som var mødt frem i Rigshospitalets forhal.
Om fødslen fortalte han, at den var forløbet godt for både mor og barn, og at han selv havde været overvældet af følelser.
- Jeg har lige erfaret, at en af de gode ting ved at blive far er, at man ikke rigtigt kan forberede sig mentalt. Det er umuligt at forberede sig på de følelser, der løber igennem ens sind i det øjeblik, man får øje på sin søn, sagde han og blev straks spurgt, hvornår tårerne kom.
- De gjorde det ved 'finalen'. Når barnets første skrig kommer, skal man ikke stå og spille supermand.
Med den lille ny prins har den glücksborgske kongeslægt sikret sig syvende generation på den danske trone. Den nyfødte er nummer to i arvefølgen efter sin far og vil en dag blive landets konge. Han er dronning Margrethes og prins Henriks tredje barnebarn, mens Marys far, John Donaldson, nu har ni børnebørn. Kort før middag gik den nybagte farmor på barselsbesøg, og da en australsk journalist i forvirringen kom til at omtale barnebarnet som en pige, lyste dronningen op i et smil og sagde: "Det er en dreng".
Da der klokken 12 var blevet saluteret fra Batteriet Sixtus på Holmen og fra Kronborg Slot i Helsingør, forlod dronningen den lyserøde fødestue, som er opkaldt efter farven på væggene, og som er den mest diskret beliggende. Her har Mary sin egen stue og et gæsterum, hvor den kongelige familie på tv overværede de 21 skud, som traditionen tro markerede, at landet har fået en ny prins.
Navnet på den nyfødte er stadig en hemmelighed, men spørger man historikere og navneforskere, er der ingen tvivl. Den nye tronarving skal hedde Christian.
- Jeg gætter på, at han kommer til at hedde Christian og tre andre navne, siger navneforsker Susanne Vogt fra Institut for Navneforskning på Københavns Universitet og nævner Frederik, Henrik eller måske Henri, som drengens mellemnavne.
Hvor Frederik og Mary vælger at døbe deres førstefødte henhører også fortsat til afdelingen for gætterier. Holmens Kirke, hvor Frederik er døbt, og Fredensborg Slotskirke er muligheder, men det er Frederiksborg Slotskirke i Hillerød og Vor Frue Kirke (domkirken) i København også. Historiker Sebastian Olden-Jørgensen, Københavns Universitet, holder på den sidste, fordi det var her, kronprinsparret blev viet.
- Vor Frue Kirke vil spejle brylluppet. Dermed bliver det lidt som kapitel ét og to, siger han.
Selv om Mary efter planen først skulle have født sidst i oktober, og den ny prins dermed forlod den varme livmoder to uger for tidligt, scorede han topkarakterer på den såkaldte apgarskala, som bruges til at måle nyfødtes sundhed. Klinikchef Morten Hedegaard, som havde ansvaret for den kongelige fødsel, var i det hele taget tilfreds med forløbet, da han lørdag formiddag gjorde status. Kronprinsparret var ankommet klokken 15, og efter ti timer var prinsen født. Ligesom prinsesse Alexandra fik Mary lagt en bedøvelse, en epiduralblokade, som blokerer nerverne til underlivet og dermed tager de værste smerter.
- Det var et rigtig flot fødselsforløb for en kvinde, der føder første gang. Både mor og barn havde det fint under fødslen, sagde Morten Hedegaard, som også kunne fortælle, at den nyfødte blev lagt til brystet med det samme og suttede fint.
Hvornår mor og barn vender hjem til Kancellihuset i Fredensborg er endnu uvist. Men det er derimod sikkert, at han både på Rigshospitalet og hjemme, med kronprinsens ord, kommer til at sove inden for en armlængde af enten sin mor eller far.
