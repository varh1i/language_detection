
KAAPSTAD. - In teenstelling met die onlangse oor-en-weer-bewerings van rassisme in regskringe hier, was regters gister tjoepstil ná hul vergadering met hoofregter Pius Langa.
Langa was hier om met advokate en regters te vergader, blykbaar oor die onlangse herrie en oor verlede week se verslag oor rassisme en seksisme op die bank. Regter John Hlophe, Kaapse regterpresident, kon nie vir kommentaar bereik word nie en sy adjunk, regter Jeanette Traverso, het volstrek geweier om oor die vergadering te praat.
Langa het, na verneem word, kort ná die vergadering na die buiteland vertrek. Die Burger het egter vertroulik verneem dat die vergadering wel plaasgevind het en dat slegs regters daar was. Dit is nie duidelik of Langa hulle uitgetrap het oor die manier waarop hulle die afgelope maand probleme op die regbank in die openbaar opgehaal het nie.
'n Vergadering Maandag tussen Langa en advokate was ook in geheimhouding gehul.
Die herrie het begin nadat bewerings dat Hlophe aan 'n wit prokureur gesê het hy is 'n "white sh-t" en dat hy moet teruggaan Holland toe, in 'n beëdigde verklaring aan Langa deur die Kaapse Balieraad gestaaf is. Hlophe het die bewerings ontken.
Verlede week het Langa gesê hoewel albei partye steeds by hul storie hou, het hulle ooreengekom dat dit nie nodig is om teen individue op te tree hieroor nie.
Adv. Norman Arendse SC het voorts vroeër in 'n brief aan Langa beweer Hlophe het neerhalende opmerkings oor 'n wit regter gemaak. Ook hieroor is geen openbare uitspraak gegee nie. Regter Siraj Desai het so twee weke gelede teruggekap na die Algemene Balieraad en hom daarvan beskuldig dat die raad net wit mans vir die regbank benoem.
Arendse, voorsitter van die Balieraad, het dit ontken. Intussen het die Black Lawyer's Association (BLA) aangedui dat hy Arendse by die SA Menseregtekommissie (SAMRK) wil aankla, blykbaar oor dié voorval en glo ook omdat hy in die pad staan van transformasie op die regbank.
Mnr. Jody Kollapen, voorsitter van die SAMRK, het oor die geslotenheid van gister se vergadering gesê daar was dalk sake wat die regters met geslote deure moes uitpraat. Hy meen egter dis noodsaaklik om so gou moontlik openbare vertroue in die regstelsel te herstel.
