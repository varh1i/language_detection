
Vaata tulemusi
Suurepäraseid võimalusi! On töid, millega igaüks hakkama ei saa. Näiteks põhjapooluse avastamine! Poleks seda juba avastatud, läheksin ihuüksi uurimisretkele ja avastaksin selle aastatepikkuse heitluse järel! Vaat see juba oleks midagi! Kõik ajalehed kirjutaksid minust, kõik kroonitud pead kutsuksid mind oma õukonda, minust saaks maailma kõigi akadeemiate liige! / / Tarvitseks vaid mu nime mainida, ja kõik vaataksid ringi. Kui läheksin kuhugi, ma mõtlen mõnda restorani, tõuseks rahvas püsti.» Ja nii edasi.
Lugejale on selge, et Vadastral on probleeme enesehinnanguga – see ei vasta ümbritsevale tegelikkusele. Lugeja võib muiata, sest mõistab, et Vadastral on liiga vähe enesekriitikat. Kuid võib-olla on hoopis nii, et Eliade hoiab Vadastra näol läänemaise inimese palge ees peeglit? Sealt on näha indiviid, kes usub isiksuse erilisse väärtusse, kuid tihtipeale selle märkamatu nihkega, kus tema enda isiksus tõuseb ümbritsevast hulga väärtuslikumaks. 
Enamik indiviide ei märkaks sellise positsiooni problemaatilisust, tõsiasja, et see eeldab ümbritsevate inimeste alahindamist ning samas nendesamade inimeste austuse ihaldamist, ootust, et «rahvas tõuseks püsti».
Sama tunnetus tundub otsesemalt või kaudsemalt joonistuvat välja siinses ühiskonnas. 
Otsesemalt väljendab seda Juku-Kalle Raid (PM, 29.09.2005): «Võimu võõrandumine rahvast on jõudnud nii kaugele, et võimukandjad ei mõista enam rahva keelt. Näiteks lihtne ja ühemõtteline kõnekeelne väljend «kommarid ahju». Slängis väljendatakse sel moel rahva hukkamõistu, mitte ei kirjeldata hukkamistehnikat.»
Kaudsemalt väljendab seda koguni Jaak Jõerüüt (PM, 27.09.2005): «Loodan seda, et Eesti tulevikust hoolivad inimesed, ükskõik kui nördinud nad ka parajasti poleks, ei loobu demokraatia keerulist teed käimast. Lihtsad loosungid ja kõikelahendavad retseptid on paraku kurb illusioon. / / Ja kõige rohkem loodan seda, et kõik võimul olijad saavad ükskord aru, et kuivadest juriidilistest selgitustest ei piisa, kui mõni tegu rahva õiglustunnet tugevasti riivab. Loodan, et sotsiaalse tuimuse gangreen edasi ei roni.» 
Mõlemad kõnelevad «rahvale» ja «rahva nimel», kuigi kõnelemise laad erineb sootuks – oleks huvitav näha, kuidas Raid reageeriks, kui keegi teda tema enda relvadega ründaks. 
Raidi jaoks ei tähenda tema lause mitte tema ja ta mõttekaaslaste vihapurset, vaid «rahva hukkamõistu». 
Jõerüüt kõneleb lihtsa loosunglikkusega «rahva õiglustundest» – st tema enda mõttekäik muutub justkui kogu Eesti elanikkonna nimel kõnelemiseks. 
Jaak Jõerüüt leidis pärast jõulist tagasiastumist (mille kaudne kaja on ka siinne kirjutis), et tema samm on tavaline euroopaliku poliitika väljendus. Siiski on siin väike erinevus. Kui reeglina astub minister tagasi oma vea pärast, siis Jõerüüt tegi oma taganemisest parima rünnaku – astudes tagasi teiste vigade pärast, seetõttu, et teised polnud mängu väärt. «Rahva õiglustundele» viitamine aga võtab relvaks sellesama «rahva», kellest suur osa valis näiteks Keskerakonda, mille esindajate teod samuti endist kaitseministrit haavasid.
Juku-Kalle Raid kõneleb veel enam rahvamehena. Ometi põlgab ta avalikult Keskerakonda, praeguse «rahva» ilmset lemmikut. Raid toetab selgelt Res Publicat, kuid sel parteil on vahekorrad «rahvaga» kehvad. 
Kuid küsimus pole kahes mehes või mingis parteijamas, vaid milleski laiemas. Poliitilist kõnepruuki iseloomustab sama vastuolu – halvasti varjatud halvakspanu näiteks poliitiliste vastaste suhtes, samas aga «rahva» nimel kõnelemine (nagu jääks needsamad poliitilised vastased ja nende toetajad väljapoole «rahvast»). 
Ühelt poolt suruti enne valimisi valijate südametunnistusele, kui kõneldi valimata jätmise saatuslikust veast. Teisalt, valimistulemuste selginedes hakati tihti kritiseerima kaudselt ka neid valijaid, kes valimas käisid. Parempoolne tipp-poliitik leidis, et Keskerakonna edu põhineb valimas mittekäinute häältel. Mõttekäik põhineks kui teadmisel, et valimist ignoreerinud inimeste seas polnud Keskerakonna pooldajaid. Kuid selles väites on peidus teisigi suhtumisi: kuna Keskerakond kui «kurjuse juur» sai nii palju hääli, siis pole vist ka nende valijatega kõik korras. 
Või teisiti: andsite küll hääli ja täname teid, aga neid on ikkagi liiga vähe, nii et süüdistage siis pärast ainult ennast. Selle asemel, et analüüsida enda kõneviisi, mis koosnes hüsteeriani ulatuvast Keskerakonna-vastasusest, ning kaalutleda enesekriitiliselt selle hüsteeria tulemeid – kas ohjeldamatu rünnak ei tekitanud mitte paljudes valijates kaastunnet «vaese Savisaare» vastu? – jätkatakse ka pärast valimist samasuguse kõneviisiga, kus pisendatakse vastaseid ja ihaldatakse samas soovimatult otsustanud masside poolehoidu.
Kuid tegu pole vaid poliitilise kõnepruugiga. Ilmeksimatuse, üleväärsuse palavikulised tendentsid läbivad kogu sotsiaalset korpust. Jälle kõige stereotüüpsem näide: reality-show´d. Läheb inimene saatesse, itsitab, hööritab, räägib rõveda anekdoodi ning haavub, kui selgub, et ta polegi parodeerimise objekt. 
>
 
