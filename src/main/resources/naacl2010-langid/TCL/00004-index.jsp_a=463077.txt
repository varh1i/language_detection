Tomträttssystemet infördes en gång i tiden för att förhindra markspekulation och hjälpa Göteborgs invånare till rimliga boendekostnader.
I dag tycks syftet snarare vara det motsatta.
Tomträttsavgälden har blivit ett sätt att öka intäkterna till kommunen. Tillvägagångssättet är orättvist, ogenomtänkt och oskäligt.
Vi som undertecknat detta inlägg brukar inte agera gemensamt. Vi representerar olika typer av boende och ägandeformer och har inte alltid samma hjärtefrågor eller problem.
Men tomträttsfrågan är unik. Kommunens sätt att tänka och agera får oss alla att reagera starkt och framför allt är det vår plikt att tala för de av våra medlemmar som drabbas.
Från ansvarigt håll har tesen varit att man inte kan dumpa priset på värdefull gemensam tomtmark, att det handlar om gemensamma tillgångar som ska förvaltas på ekonomiskt försvarbart sätt.
Vi har inga invändningar mot det synsättet.
Hyresavtal som skrevs för 50 år sedan motsvarar på intet sätt dagens penningvärde och ska givetvis justeras. Fastighetsnämndens ordförande Owe Nilsson (s) försvarar systemet genom att säga att han vill slå vakt om skattekollektivets intressen. Givetvis. Det är hans jobb.
Vi har aldrig bett om någon gräddfil för de göteborgare som bor på kommunägd mark.
Men i stället för att använda sig av en rimlig indexuppräkning kopplar kommunen avgiftsnivån till galopperande taxeringsvärden, märkliga riktvärdestabeller och markköpsnivåer i områden där det inte ens förekommit några markköp.
Att ingen kan räkna ut de nya nivåerna på förhand gör dessutom att de boende saknar möjlighet att förbereda sig ekonomiskt.
Resultatet för husägare och bostadsrättsföreningar är förödande. Avgäldshöjningar på flera tusen procent är vanliga. 
Någon hänsyn till hushållens inkomst tas inte.
Höga kontinuerliga hyresintäkter prioriteras uppenbarligen och även om de nya avgäldsnivåerna ligger på en smärtsam nivå är friköpsalternativet alltid etter värre.
En slump? Knappast. De priser som sätts för friköp skvallrar om att kommunen inte är det minsta intresserad av att släppa ifrån sig sin mark.
Hela problematiken är fylld av haltande logik, brist på konsekvens och direkta orättvisor.
Ska man behöva betala skatt för en tomt man inte äger?
Ska en fastighet betala dubbelt så mycket i tomthyra som grannen bara för att avtalet skrevs ett halvår senare?
Är det rätt att lägga marknadsmässiga aspekter på en tomt som sedan årtionden är bebyggd - och därför bara har ett enda reellt marknadsvärde, nämligen för den som bor i huset som redan står där?
Vi svarar nej och kräver en grundläggande förändring av systemet.
