
KAAPSTAD. - Dit is gevaarlik om af te lei die beskuldigde was van voorneme om die slagoffer te vermoor net omdat hulle rusies gehad het.
Mnr. William Booth, prokureur wat die verdediging behartig vir mnr. Alan Gietzmann in die hamermoord-saak, het gister met die finale argument vir die verdediging in die Kaapse hooggeregshof begin.
Booth voer aan te veel klem word geplaas op die feit dat daar argumente tussen Gietzmann en die slagoffer Caryn Lindesay voor haar dood was.
"Mense tree op in verhoudings, sê dinge en reageer op mekaar op só 'n manier dat 'n mens ná die tyd kan sê hulle het 'n motief. Baie afleidings kan gemaak word van die feit dat mense met mekaar argumenteer," het hy gesê.
Regter Dennis van Reenen het gesê die staat voer aan daar was 'n insident wat 'n katalisator was wat die oorledene laat besluit het om haar eie lewe te lei. 
Hy het gesê die getuienis is konsekwent dat daar 'n breuk tussen hulle was. "Sy het besluit die gras was groener aan die ander kant en jou kliënt het dit onmoontlik gevind om te aanvaar."
Booth het volgehou dat die verhouding tussen Lindesay en sy kliënt nie verby was nie, omdat daar selfoonkontak tussen hulle was en omdat sy die naweek voor haar dood een aand by die Gietzmann-gesin oorgeslaap het.
Van Reenen het gesê getuienis is gehoor dat Lindesay baie naby aan Gietzmann se ma en die hele gesin was. Hy het gesê afleidings kan nie gemaak word omdat sy 'n aand daar oorgeslaap het nie.
Volgens Booth moet die hof hom nie baie steur aan die getuienis van Lindesay se ma, mev. Sue Ffoulkes, nie omdat sy "probeer het om 'n motief te skep". Hy het gesê sy het reeds besluit dat Gietzmann skuldig is aan die moord op haar dogter en dat sy sodoende probeer het om haar getuienis te "versier".
Booth het aangevoer die staat het versuim om enige forensiese getuienis aan te bied wat bewys Gietzmann het die moord gepleeg. Volgens hom moes daar bloed op Gietzmann se lyf of klere gewees het as hy Lindesay met die hamer doodgeslaan het.
Die staat voer aan Gietzmann kon moontlik op 'n veilige afstand gestaan en kyk het terwyl 'n huurmoordenaar haar doodgeslaan het.
Booth voor aan die hawelose persone wat na bewering deur Gietzmann genader is om sy meisie te vermoor en te verkrag, het na sy foto in die koerant gekyk en toe daaroor gesels. "Hulle het mekaar oortuig dit is dieselfde persoon wat hulle genader het, hulle het op die storie voortborduur en detail bygelas," het hy gesê.
Die argument duur vandag voort.
