
Liewe ouboet Tom,
Sjoe, as jy gedink het die Fhlopphe dans daar by julle in die Kaap, moes jy Saterdag hier op Loftus gewees het, my ou broer! Die spul Bloues het mos die afgelope 29 jaar vir my gesê ek gaan 107 jaar oud wees voor my Vrystaat-span weer die Curriebeker wen, want ek was 24 toe ons hom laas gewen het en ons wen hom mos net elke 83 jaar.
En deur die jare het ek hulle later begin glo so met die Blou Tsoenami's en so aan. Ek was so beskeie voor die afskop, dat ek ge-"Cheetah-crawl" het tot by my sitplek en net my bek gehou het.
En toe blaas daai eindelike fluitjie na die langste vyf minute van my hele lewe (die ergste sedert daardie laaste entjie met my geboorte) en toe lag of skree ek nie. Nee, ek staan net daar saam met Os en ek tjank my oranje keps sopnat.
En ja, Ouboet, ek het uit daaaai Beker gedrink daar in die kleedkamer en was diep dankbaar dat ek dit kon beleef voor 2059, want ek het so 'n idee dat met al die spanning en kaiings en tjops ek dit dalk nie tot dan sou gemaak het nie. Of dit my verbeelding is of dalk al die koeldranke wat ek gedrink het, weet ek nie, maar hoe lyk dit vir my van Sondagoggend af of die jakarandas oranje blom? Seker maar die koeldrank!
Voor die wedstryd het ek en my manne daar bo van die roostuin af suid geloop, verby Loftus se hoofhek, verby honderde behoringde Bloues met hulle skottelskare vol skaaptjops waarmee hulle voortydig die onvermydelike oorwinning gevier het met die sous wat so van hulle snorre afdrup.
Verby honderde koerantbiljette wat "My Bloed is Blou!" en "Blou Tsoenami!" van elke jakarandaboom en straatpaal af geskreeu het. Verby als wat vir ons skree en met ons lelik is net omdat ons oranje aan het. Jy ken mos daai manne met die horings, Ouboet!
En ek wou maar eintlik terug huis toe, want ek was rêrig te bang om te gaan kyk. Soos Liz Taylor en Sunette Bridges het ek al te veel keer die laaste 29 jaar sedert ons laas gewen het, seergekry. Ek en my manne en ons reserwes het ge-"Cheetah-crawl" tot by ons sitplekke en net bek gehou. 
Te bang om te kyk, maar vir een keer met daai gevoel dat dit ons dag gaan wees (presies soos ek laasjaar ook gevoel het, en in 1977 en 1978 en in 1997 met Helgard se vorentoe "pass" op Nuweland en al die ander kere).
Oom Johnny sê ek sal nou net moet ligloop, want as die land se spioene op Sakkie Maak-'n-Sondaar kan spioeneer, kan ek ook maklik 'n teiken word noudat hulle uitgevind het vir wie ek skree. 'n Ou sal nou oor elke skouer moet loer en tot jou "G-string" vir mikrofone moet deursoek, sê hy, want wie nou aan wie se kant is en wie op wie spioeneer, weet niemand meer nie. 
Toe oom Johnny so oor G-stringe praat, sien ek Dik Daan raak sommer skielik weg uit die Cheetah-tent. Kastig iets in sy kar gaan soek. Hulle vertel mos nou daar word dwarsdeur die wêreld baie minder stertrieme as 'n paar jaar gelede gedra. Wel, Dik Daan het jare gelede al opgehou om die goed te dra, nadat hy een veelbewoë nag syne verloor het. Hoe hy hom verloor het? Hy't hom aangetrek!
Nee kyk, ek voel ook as ek vir klere betaal, moet ek dit darem kan sien. En Ouboet, dink jy miskien Os sal ooit 'n G-string dra?! 
