En tur rundt i lokalområdet med valgplakater lørdag aften fik en dramatisk afslutning for Skævinges borgmester, Ole Roed Jakobsen (V).
Den 42-årige borgmester og vicepolitikommisær påkørte ved 20-tiden en anden bil i et vejkryds.
- Det kunne være gået riv-rav-ruskende galt, men heldigvis skete der ikke noget med hverken mig eller ham, jeg kørte ind i, forklarer Ole Roed Jakobsen til Frederiksborg Amts Avis.
- Jeg kører ikke særligt stærkt ud i lyskrydset, men lige pludselig kommer der en anden bil kørende med en ung mand ved rattet, og jeg rammer den ved venstre fordør. Bilen holder stille, men så sætter han bilen i gear og stikker af, selv om jeg råber ham an. Det var ham, der kørte over for rødt, forklarer borgmesteren til avisen.
Borgmesteren fik dog noteret sig den flygtende bils nummerplade.
Bilisten, en 20-årig mand, har, ifølge Frederiksborg Amts Avis, selv henvendt sig til Hillerød Politi. Han vil blive straffet med en bøde.
