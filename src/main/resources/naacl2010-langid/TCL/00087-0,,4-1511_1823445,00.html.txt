
KAAPSTAD. - Die gewilde Idols-aanbieder, Colin Moss, het self sy stembande ingespan en 'n liedjie opgeneem op die klankbaan van sy nuwe rolprent, Number10.
Moss het onlangs in 'n onderhoud met die tydskrif Heat gesels oor bekendheid, publisiteit en beperkings.
"Om 'n komediant te wees, leer jou om jouself nie so ernstig op te neem nie. Ek sou die Idols-deelnemers aanraai om al die aandag met 'n knippie sout te neem." 
Volgens Moss is dit nodig om altyd eerlik te wees met hoe jy jouself in die openbaar wil uitbeeld.
"Ek het 'n geskrewe beskrywing vir die handelsmerk 'Colin Moss'. Wanneer ek gevra word om iets te doen, maak ek seker dat dit ooreenstem met dít waarvoor ek staan."
Moss het gesê hy hoop die rolprent wat onlangs vrygestel is, Straight Outta Benoni, doen goed.
"Ek hoop dit moedig die publiek aan om plaaslike rolprente te ondersteun.
"Vir my is die rolprente 'n kans om die plafon wat ek in my loopbaan bereik het, af te breek en 'n nuwe gebied te betree."
Hy het gesê sy nuwe rolprent, Number10, wat vroeg volgende jaar vrygestel word, vorder goed.
"Hulle is besig met die klankbaan. Ek sing ook 'n liedjie. Toe ek begin het om Idols aan te bied, het ek besluit om nie te sing nie, want die program gaan oor die deelnemers, maar ek kan 'n wysie hou!"
Lees die volledige onderhoud in Heat.
