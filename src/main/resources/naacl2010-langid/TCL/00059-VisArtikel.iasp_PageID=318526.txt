Kristendemokraterne valgte søndag det tidligere folketingsmedlem, Bodil Kornbek (44 år), som ny partiformand. Hermed valgte Kristendemokraterne en ny leder, som ligger lidt mere til venstre end den afgående formand, Marianne Karlsmose.
I et kampvalg med et andet tidligere folketingsmedlem, Tove Videbæk, fik den nye formand knap 64 procent af stemmerne i en 2. og afgørende afstemningsrunde. Den tredje kandidat, Mogens Nørgård Pedersen, røg ud i første omgang med 24 procent af stemmerne.
Den ældre og mere borgerligt sindede Tove Videbæk (59 år) var lanceret af sine støtter som det sikre kort over for hovedrivalen, Bodil Kornbek, der i partiet regnes som mere udfarende, men også som lidt uforudsigelig.
- Jeg er ikke i tvivl om, at I ved at vælge mig har vist stort mod, sagde Bodil Kornbek i sin takketale.
