
Pagpapaliwanagin ng Department of Justice (DOJ) ang Department of Finance (DOF) kaugnay sa nabunyag na pangongotong umano ng isa sa mga tauhan nito sa iba pang kawani ng gobyerno na nais na hindi makabilang sa lifestyle check na isinasagawa ng kagawaran.
Sa isang panayam kay Justice Secretary Raul Gonzalez, sinabi nitong pormal niyang ipagbibigay-alam kay Finance Secretary Margarito Teves ang insidente ng pagkakahuli kay Joselito Hernandez, nagpakilalang operatiba ng Revenue Integrity Protection Service (RIPS) ng DOF.
Ayon kay Gonzalez, nais niyang makumpirma mula mismo kay Teves kung totoo ngang tauhan ng RIPS si Hernandez. Ang RIPS, na pinamumunuan ni DFA Undersecretary Emmanuel Bonoan, ang siyang nangangasiwa ng lifestyle check na ginagawa ng DOF sa mga kawani ng Bureau of Customs (BOC) at Bureau of Internal Revenue (BIR).
Nauna nang napaulat ang pag-aresto kay Hernandez ng mga tauhan ng Philippine National Police-Criminal Investigation and Detection Group matapos mahuli sa akto na tumatanggap ng P50,000 mula kay Juan Leron, revenue district officer ng BIR-Lipa City.
Sa reklamo ni Leron, tinawagan umano siya ni Hernandez at nagpakilala na taga-RIPS. Tinakot ng huli ang una na ibabagsak sa lifestyle check ng DOF kung hindi magbibigay ng kapalit na pera.
Sinabi pa umano ni Hernandez na kahit pasado si Leron sa lifestyle check ay maaaring manipulahin ang report upang bumagsak ito.
