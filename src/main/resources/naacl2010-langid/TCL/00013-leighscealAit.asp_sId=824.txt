Tá Contae Dhún na nGall ar an gcontae is ísle ina ndéanann daltaí an Teastas Sóisearach, dar le figiúirí a foilsíodh i dtuarascáil de chuid na Roinne Oideachais agus Eolaíochta an tseachtain seo caite 
Máirín Ní Mhárta
Tá Contae Dhún na nGall ar an gcontae is ísle ina ndéanann daltaí an Teastas Sóisearach, dar le figiúirí a foilsíodh i dtuarascáil de chuid na Roinne Oideachais agus Eolaíochta an tseachtain seo caite. 
Thug an tuarascáil, a bhain le daltaí a fhanann leis an oideachas dara leibhéal, le fios gur 92.3% de dhaltaí i 22 scoil sa chontae a rinne an Teastas Sóisearach i dTír Chonaill. Is é 94.6% an meán náisiúnta. 
Rinne 77.5% de dhaltaí an Ardteistiméireacht cé gur 77.8% an meán náisiúnta. Baineann na figiúirí leis na daltaí a chuir tús lena n-oideachas dara leibhéal i 1996. 
“Tá na figiúirí a bhaineann le Tír Chonaill go mór as dáta,” dar le Seán Ó Longáin, Príomhoifigeach Choiste Gairmoideachais Dhún na nGall. “Ar dtús báire baineann siad leis na daltaí a thosaigh i 1996 agus níl trí scoil san áireamh. Luaitear sa tuarascáil go bhfuil feabhas tagtha ar an líon daltaí sna gairmscoileanna atá ag dul ar aghaidh go dtí an leibhéal Teastas Sóisearach agus leibhéal na hArdteistiméireachta. 
Bhí ardú de 3.8% ar an líon daltaí a rinne an Teastas Sóisearach agus ardú de 6.1% ar an líon daltaí a rinne an Ardteistiméireacht. Ní áirítear sna figiúirí ach oiread na daoine a bhog amach as an gcóras foirmeálta le bheith mar fhoghlaimeoirí faoi Youthreach nó faoi phrintíseacht. Ar ndóigh is féidir leo siúd tairbhe oideachasúil a bhaint amach freisin. Níl na figiúirí mar sin cruinn agus iomlán.”
Deir Ó Longáin go mba mhaith leis dá mbeadh na figiúirí don Teastas Sóisearach níos airde sa tuarascáil, ach deir sé freisin go bhfuil feabhas mór tagtha ar rudaí ó shin.
Léigh an scéal seo ina iomláine i Foinse
