Figuren Nynne er oprindeligt udklækket på Politikens redaktion som en kulturradikal udgave af det engelske fænomen Bridget Jones. Inden hun gik i selvsving i Stockholm med barn og børnelæge, var hun en lettere desperat single, og det er den Nynne, vi møder i Jonas Elmers filmatisering. Men så hører al lighed også op.
For under al overfladesvømningen var Nynne faktisk både velskrevet og vittig - og slet ikke uden brod. Det gælder ikke filmen - for nu at sige det pænt. Og man må da håbe for de tre oprindelige forfattere, Henriette Lind, Lotte Thorsen og Anette Vestergaard, at de har fået en ordentlig sum for filmrettighederne, da de nok skal regne med et par besøg hos kiropraktoren for at få rettet de krumme tæer ud. 
Tåbeligt kvindemenneske 
Elmer og manuskriptforfatteren Mette Heeno (som ellers brillerede med 'Terkel i Knibe') har nemlig reduceret Nynne til et fuldstændig tåbeligt kvindemenneske, der er nogenlunde lige så selvoptaget som et toårs barn, og som vitterligt ikke har andet end damebladsdrømme, venindesladder, tøjkøb og drømmen om prinsen på den hvide hest i hovedet. Narcissisme i den yderste potens.
Der er nærmest tale om Romanbladet layoutet som Eurowoman. Det er simpelt hen patetisk. Og hvis film som 'Veninder' og 'Nynne' er udtryk for et nogenlunde dækkende billede af moderne kvinders selv- og verdensopfattelse, så sku' man måske overveje at blive bøsse.
Forstemmende
Det er simpelt hen så fattigt og forstemmende, at man ikke engang kan grine ad det. Og så hjælper det heller ikke, at der overspilles helt ud på folkekomedieplan (især Jimmy Jørgensen, Ole Lemmeke og Lars Hjortshøj er fæle). Eneste forsonende elementer er debutanten, Mille Dinesen, og Lars Kaalund, der gør, hvad de kan med det pauvre forlæg. Det er dog ikke meget.
'Nynne' er ikke bare ensporet og uelegant lavet. Den virker også fuldstændig kold, kynisk og kalkuleret. Altså ikke bare hjernelam, men også hjerteløs. Jeg ved ikke, hvad der er værst. Men slemt er det i hvert fald.
