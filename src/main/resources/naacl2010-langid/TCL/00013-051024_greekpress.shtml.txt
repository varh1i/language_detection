Οι τίτλοι των βασικών πρωτοσέλιδων θεμάτων στις εφημερίδες είναι οι εξής:
ΑΔΕΣΜΕΥΤΟΣ ΤΥΠΟΣ (Μήτσης): Επιδοτήσεις για χιλιάδες μικρομεσαίους. Δύο προγράμματα με χρηματοδοτήσεις έως 100.000 ευρώ. 
ΑΔΕΣΜΕΥΤΟΣ ΤΥΠΟΣ (Ρίζος): Η κοινή γνώμη και οι οργισμένοι Νεοδημοκράτες απαιτούν: Αντιδράστε αμέσως κ. πρωθυπουργέ. 
ΑΠΟΓΕΥΜΑΤΙΝΗ: Βρόμικος πόλεμος κατά του Καραμανλή. Εν εξελίξει σχέδιο υπονόμευσης της κυβέρνησης. 
ΑΥΡΙΑΝΗ: Καταιγίδα Καραμανλή σαρώνει τα λαμόγια της διαπλοκής.
Η ΒΡΑΔΥΝΗ: Εντάξεις-εξπρές στο σχέδιο πόλης. 60.000 στρέμματα σ΄ολόκληρη τη χώρα, 25.000 στην Αττική. 
ΕΘΝΟΣ: Ψάχνουν τώρα τους φακέλους των συνεργατών τους. Καταιγίδα σκανδάλον πανικοβάλλει την κυβέρνηση. 
ΕΛΕΥΘΕΡΗ ΩΡΑ: Γενική μπαχαλοποίηση των πάντων! Εκθέτουν τον Πρωθυπουργό αφήνοντάς τον να αρμενίζει το κυβερνητικό σκάφος χωρίς πραγματική ενημέρωση.
ΕΛΕΥΘΕΡΟΣ: Κατασκευαστές σκανδάλων. Για να πλήξουν την κυβέρνηση και να την εμφανίσουν ότι κάνει "συμψηφισμό" με το ΠΑΣΟΚ. 
ΕΛΕΥΘΕΡΟΣ ΤΥΠΟΣ: Τρικυμία εν ποτηρίω. Περιφερειακές καταγγελίες, στημένες δωροδοκίες και τηλεδίκες συσκοτίζουν τις κυβερνητικές πρωτοβουλίες. 
ΕΛΕΥΘΕΡΟΤΥΠΙΑ: Αιχμάλωτος ο Καραμανλής. Ζοφερό το κλίμα στην κυβέρνηση από τις αλλεπάλληλες αποκαλύψεις. 
ΕΣΤΙΑ: Θεμελιώδη πολιτικά λάθη. Η Κυβέρνησις πληρώνει βαρύτατο τίμημα.
ESPRESSO: "Ο Σημίτης κατέστρεψε τη ζωή μου". Το ξέσπασμα κοσμηματοπώλη που έμεινε στο δρόμο. 
ΤΑ ΝΕΑ: Παραλύουν την κυβέρνηση τα σκάνδαλα. Αμήχανη σιωπή Καραμανλή.
TRAFFIC NEWS: Ο Χριστόδουλος αφορίζει Μάκη και ενημέρωση. Επιστροφή στην ατμόσφαιρα του "Ελλάς Ελλήνων Χριστιανών".
Η ΧΩΡΑ: Τι συμβαίνει στα παρασκήνια του Μαξίμου. Έντονος προβληματισμός στην κυβέρνηση για το κλίμα σκανδαλολογίας.
City Press: Όλοι εναντίον όλων για διαφθορά -TV. Αλλεπάλληλα "σκάνδαλα" χαλάνε το κλίμα.
Μetro: Κυριαρχεί το γκρίζο. Βροχή καταγγελιών αλλά και έντονος προβληματισμός. 
Θεσσαλονίκη: Απόγνωση. Σβήνουν τα καπνομάγαζα. Στην ανεργία οδηγούνται χιλιάδες εργαζόμενοι.
Κυβέρνηση-Σκάνδαλα
Η ΧΩΡΑ υποστηρίζει ότι "πυρετώδεις συσκέψεις και έντονες διεργασίες στο Μαξίμου το τελευταίο τριήμερο. Αφετηρία μιας ακόμη προσπάθειας για αναστροφή του κλίματος η σημερινή κυβερνητική επιτροπή. Αποκαλυπτικό παρασκήνιο και όλα τα σενάρια για σαρωτικό ανασχηματισμό".
Η ΑΥΡΙΑΝΗ αναφέρει ότι "καταιγίδα πρωτοβουλιών με στόχο την αποδόμηση του εκβιαστικού συστήματος της διαπλοκής αναλαμβάνει ο πρωθυπουργός Κ. Καραμανλής στην προσπάθειά του να ξεβρομίσει τον τόπο από τα λαμόγια που λυμαίνονται το δημόσιο χρήμα και επιχειρούν να θέσουν σε κατάσταση ομηρίας το πολιτικό σύστημα προκειμένου να συνεχίσουν ανενόχλητοι το μεγάλο φαγοπότι".
Η ΕΛΕΥΘΕΡΗ ΩΡΑ γράφει ότι "μία μικρή ομάδα του Τύπου και της Τηλεόρασης, καταβάλλει λυσσαλέα προσπάθεια ν' αναγκάσει τον Καραμανλή να διαβεί τα Καυδιανά δίκρανα και να "συνάψει" ταπεινωτική συμφωνία-συνθήκη μαζί τους. Η Αντιπολίτευση παρακολουθεί επικροτώντας αυτή την τακτική, πιστεύοντας πως η φθορά της Κυβέρνησης θα οδηγήσει τον Πρωθυπουργό σε διάλυσή της και προσφυγή στις κάλπες, οπότε θα βγει αυτή κερδισμένη".
Η ΕΣΤΙΑ σημειώνει ότι "το φαινόμενο που παρατηρείται τελευταίως είναι πρωτοφανές. Οι επιθέσεις τις οποίες δέχεται η Κυβέρνησις δεν έχουν προηγούμενο και δίδουν σαφώς την εντύπωση ότι είναι ενορχηστρωμένες. Η αιτία είναι απλή. Τα πάσης φύσεως συμφέροντα αισθάνονται ότι θίγονται και ανθίστανται στην κυβερνητική πολιτική. Αλλά αυτό ουδέποτε θα μπορούσε να συμβή κατά τους πρώτους μήνες της διακυβερνήσεως. Συμβαίνει τώρα, πρώτον διότι η Κυβέρνησις καθυστέρησε να λάβη τις αποφάσεις και δεύτερον διότι δεν εφρόντισε να καλύψει τα νώτα της".
Ο ΕΛΕΥΘΕΡΟΣ ΤΥΠΟΣ εκτιμά ότι "πολιτική και όχι παραπολιτική. Η κυβέρνηση μέσα σε ένα κλίμα ιδιαίτερα βαρύ όχι από την πολιτική και τις πολιτικές της παρεμβάσεις αλλά από τη διογκούμενη σκανδαλολογία παραπολιτικού τύπου αλλάζει τακτική και περνά στην αντεπίθεση. Επιστροφή και επιμονή στην πολιτική με επίσπευση μιας σειράς κινήσεων. ’λλωστε, κορυφαία κυβερνητικά στελέχη παραδέχονται πλέον ότι η κατάσταση αρχίζει από προβληματική να γίνεται επικίνδυνη".
Η ΑΠΟΓΕΥΜΑΤΙΝΗ προσθέτει ότι "την αντίδραση του Προέδρου της Δημοκρατίας Κάρολου Παπούλια, του Αρχιεπισκόπου κ. Χριστόδουλου και του πολιτικού κόσμου προκαλεί ο βρόμικος πόλεμος που κήρυξαν ορισμένα κέντρα κατά της κυβέρνησης και του πρωθυπουργού Κώστα Καραμανλή".
Το ΕΘΝΟΣ επισημαίνει ότι "όμηρος της σκανδαλολογίας που η ίδια εξέθρεψε είναι τις τελευταίες εβδομάδες η κυβέρνηση, οι πρωτοβουλίες της οποίας για την αλλαγή της ατζέντας (επίθεση στα Μέσα Ενημέρωσης, συμψηφισμός κλπ) πέφτουν η μία μετά την άλλη, στο κενό".
Ο ΑΔΕΣΜΕΥΤΟΣ ΤΥΠΟΣ (Ρίζου) ισχυρίζεται ότι "προβληματισμό αλλά και αγανάκτηση στην κοινή γνώμη και στους ψηφοφόρους της ΝΔ προκαλεί η κατάσταση που έχει δημιουργηθεί στην εικόνα της κυβέρνησης, που δείχνει να σύρεται στο κλίμα της σκανδαλολογίας και των πολιτικών γκαφών'.
Ο ΕΛΕΥΘΕΡΟΣ υπογραμμίζει ότι "σε έναν άνευ προηγουμένου πόλεμο έχουν επιδοθεί τα διάφορα κέντρα υπονόμευσης της κυβέρνησης, προκειμένου να τη φθείρουν και να την οδηγήσουν ακόμη και σε πρόωρη πτώση".
H METRO ισχυρίζεται ότι "ερωτήματα και προβληματισμό προκαλούν τις τελευταίες ημέρες οι οσμές σκανδάλων που έχουν κατακλύσει την πολιτική ζωή του τόπου. Εν μέσω του κλίματος αυτού, τόσο από την κυβέρνηση όσο και από άλλους θεσμικούς παράγοντες εγείρονται ερωτηματικά για τον ρόλο ορισμένων ΜΜΕ που -όπως καταγγέλλουν - στον βωμό της τηλεθέασης υιοθετούν ή υπερπροβάλλουν ζητήματα μόνο και μόνο για τη δημιουργία εντυπώσεων".
H CITY PRESS γράφει :"Γιακουμάτος - Ρουσόπουλος: Σκευωρία σε βάρος της κυβέρνησης. Κάρολος Παπούλιας: Να μην περάσουν τα νέα ήθη. Χριστόδουλος: Οι τηλεοπτικοί εισαγγελείς γκρεμίζουν τους θεσμούς".
Η ΕΛΕΥΘΕΡΟΤΥΠΙΑ εκτιμά ότι " στη δίνη αλλεπάλληλων αποκαλύψεων και καταγγελιών για εμπλοκή κυβερνητικών στελεχών και συνεργατών τους σε υποθέσεις σκανδάλων βρίσκεται η κυβέρνηση και ο πρωθυπουργός πιέζεται πανταχόθεν να αναλάβει πρωτοβουλίες για αλλαγή του κλίματος. Το Σαββατοκύριακο ήταν εφιαλτικό για την κυβέρνηση, καθώς τρία νέα κρούσματα ήρθαν να προστεθούν στη λίστα των αποκαλύψεων".
ΤΑ ΝΕΑ ισχυρίζονται ότι "εντολή για "ξεσκόνισμα" όλων των γαλάζιων στελεχών που κατέχουν νευραλγικές θέσεις στον κρατικό μηχανισμό έδωσε ο κ. Καραμανλής ύστερα από τη νέα καταιγίδα αποκαλύψεων για σκάνδαλα διαφθοράς. Το Μαξίμου παρακολουθεί με αμηχανία τις εξελίξεις, καθώς βλέπει ότι δεν έχει όπλα για να αναστρέψει το δυσμενές κλίμα".
Αυθαίρετη δόμηση
Η ΒΡΑΔΥΝΗ υποστηρίζει ότι "η σταδιακή κατάργηση της αυθαίρετης δόμησης αποτελεί ένα από τους βασικούς στόχους που έχει οροθετήσει ο Γιώργος Σουφλιάς, μαζί με τους συνεργάτες του".
Μικρομεσαίες επιχειρήσεις
Ο ΑΔΕΣΜΕΥΤΟΣ ΤΥΠΟΣ (Μήτση) αναφέρει ότι "μέσα από δύο μεγάλα προγράμματα του Γ ΚΠΣ χρηματοδοτούνται χιλιάδες μικρομεσαίες επιχειρήσεις για τη σύνδεσή τους με το διαδίκτυο και για το επιχειρείν ηλεκτρονικά, ανταποκρινόμενες έτσι στο νέο πλαίσιο των απαιτήσεων της ψηφιακής οικονομίας".
Αρχιεπίσκοπος Χριστόδουλος
H TRAFFIC NEWS γράφει ότι "με μια νέα παρέμβαση -αφορισμό από τον άμβωνα του καθεδρικού ναού, αυτή τη φορά κατά όσων "έχουν αναλάβει έργο εισαγγελέως" επανήλθε χθες ο Αρχιεπίσκοπος Χριστόδουλος στο πολιτικό - τηλεοπτικό προσκήνιο, παίρνοντας σαφή θέση στη διαμάχη μεταξύ ΜΜΕ και κυβέρνησης, που κυριαρχεί στην κεντρική πολιτική σκηνή τις τελευταίες ημέρες".
Πέτρος Μαντούβαλος
" Έχω τρελαθεί Έχω μείνει άφωνος! Είμαι το εξιλαστήριο θύμα Γονατίζουν τον Μαντούβαλο μέσω εμού, εν όψει μάλιστα ανασχηματισμού και χρίσματος δημαρχιακού για τον Πειραιά". Είναι τα λόγια του δικηγόρου Χρήστου Χατζηπαναγιώτου, στενού συνεργάτη του βουλευτή της Νέας Δημοκρατίας Πέτρου Μαντούβαλου, ο οποίος κατηγορείται πως χρημάτισε τον πρώην δικαστή Ευάγγελο Καλούση", τα οποία δημοσιεύει η ESPRESSO.
Πηγή: Αθηναϊκό Πρακτορείο Ειδήσεων
