
Uus Eesti suursaadik Venemaal Marina Kaljurand andis hiljuti intervjuu uudisteagentuurile Interfax, kus ta muu hulgas ütles, et piirilepete (nii maismaa- kui merepiiri lepe – toim) küsimus ei puuduta ainult Eestit, vaid kogu Euroopa Liitu.
«Ei tohi unustada, et Eesti ongi EL, oleme 25 liikmest koosneva ühenduse osa,» ütles Kaljurand Interfaxi andmeil.
Ent EL on väitnud diametraalselt vastupidist: juba 18. mail, mil Eesti sõlmis Venemaaga piirilepingu, tervitas Euroopa Komisjoni laienemisvolinik Benita Ferrero-Waldner seda ja nimetas kogu temaatikat ennekõike Eesti ja Venemaa kahepoolsete suhete küsimuseks.
Edaspidi, pärast Vene presidendi Vladimir Putini otsust võtta tagasi Vene poole allkiri, pole ELi seisukoht palju muutunud. Või õigemini – väga palju pole teada, mida EL asjast arvab.
Euroopa Parlamendi välissuhete komitee asepresident Toomas Hendrik Ilves viitab, et tegelikult on vaid Ferrero-Waldner see, kes ülepea on midagi probleemi kohta öelnud. «ELi Nõukogu on teema vältimisega samuti jätnud sellise mulje, kuigi nad ise pole ütelnud, et teema on vaid Eesti-Vene vaheline,» räägib Ilves. «Nad lihtsalt käituvad nii, mitte midagi tehes.»
Kättesaamatu Solana
Nõukogus vastutab välispoliitika eest lisaks ELi eesistujamaale ühise välis- ja julgeolekupoliitika ülemvolinik Javier Solana. Tema on valmis lahkelt arvamust avaldama näiteks ELi mitte kuuluva Iisraeli armee lahkumise kohta Gaza sektorist (Postimees, 22. august 2005), kuid Eesti-Vene piirileppe osas on kidakeelne.
Postimees oli enne seda nädalat saatnud Solana pressiesindajale kaks korda e-kirjaga palve kommenteerida Eesti-Vene piirilepet, kuid polnud vastust saanud. Meenutuseks: Euroopa Komisjon on samal ajal käivitanud kampaania oma kodanike paremaks informeerimiseks ja küsinud selles osas ka nõu ajakirjanikelt.
Lõpuks tabab Postimees Solana pressiesindaja Cristina Gallachi, kes üritab meid veenda, et Eesti ja Venemaa piirileppe küsimus on äärmiselt delikaatne ning diplomaatiline teema ja «seetõttu kommenteerime me avalikult seda küsimust väga harva».
Gallach viitab ka ELi nõukogu piirileppe teemal tehtud viimasele ametlikule kommentaarile juunikuust, kuid seal pole tegelikult muud kui «nõukogu tervitab piirileppe allakirjutamist Venemaa ja Eesti vahel ning loodab, et samasugune leping kirjutatakse varsti alla ka Lätiga».
Gallach kinnitab siiski, et Solana teeb kõik endast oleneva probleemi lahendamiseks. «Ta on pidevalt ühenduses nii Eesti kui Vene võimudega,» ütleb Gallach Solana kohta. «Isegi kui oleks teatavaid edasiminekuid, siis ei saaks me seda avalikult arutada,» nendib ta samas.
Kogu temaatika näib olevat väga salajane. Lisaks tuleb välja, et Postimees pole ainus, kellega eurobürokraatia on kidakeelne. 
Ei jäta jonni 
Ilves räägib, kuidas tema ja europarlamendi sotsiaaldemokraatliku fraktsiooni välispoliitika koordinaator Veronique de Keyser saatsid kolm ja pool kuud tagasi nõukogule kirja küsimusega Vene poole piirileppe denonsseerimise kohta, kuid vastust pole tänini, ehkki nõukogul on kohustus kolme kuu jooksul vastata iga eurosaadiku kirjale.
Kuid europarlament ei kavatse oma jonni jätta. «Kirjale vastamata jätmise kohta peetud arutelu käigus otsustati parlamendi väliskomisjonis, et selle president Elmar Brok saadab komisjoni nimel arupärimise nõukogule mitte ainult algupärase küsimuse kohta, vaid ka oma kohustuste täitmata jätmise koha,» ütleb Ilves.
Kummalisi tundeid tekitab Ilveses ka ELi-Vene tippkohtumine 4. oktoobril Londonis, kui EL sõlmis Moskvaga viisalihtsustuslepingu. Ta ütleb, et viisakorra lihtsustamist peeti kogu ELi küsimuseks. 
«Mis muud aga viisa on kui mitte vaid dokument, millega ületatakse piir?» küsib Ilves retooriliselt. «Muud tähendust viisal pole. Seega on dokument, millega piiri ületatakse, ELile oluline, aga piir ise mitte.»
Võiks öelda, et ELile on piir oluline küll, kuid vaid teatud maani. 
Nii kirjutas Postimehes Ferrero-Waldner üleeile, kuidas EL peaks suurendama rände ohjeldamiseks toetusraha oma piiride taga, sealhulgas abistada Moldova-Ukraina piiri abikavaga. «ELil on meeles ka oma idaserv, kus äsja algas Moldova-Ukraina piiril abikava,» kirjutas välisasjade volinik. Justkui lõpeks ELi idaserv seal 
ELi tahtmatusele piirileppe küsimusega tegeleda viitab ka Eesti parlamendi väliskomisjoni aseesimees Marko Mihkelson. «Tundub, et EL hoiab end tagasi ning ei võta selget julget positsiooni,» nendib ta. Näitena toob ka Mihkelson ELi ja Venemaa selle kuu alguse tippkohtumise Londonis, kus räägiti inimeste vabamast liikumisest, kuid ei puudutatud Eesti ja Vene piirilepet.
Miks aga on euroametnikud piirileppest rääkides nii salalikud, kasutades sõnu «tundlik», «diplomaatiline» jne? 
Diplomaatilised allikad on eravestlustes Postimehele viidanud, et Solana soovib saada ELi ühiseks välisministriks (vaatamata sellele, et säärast ametikohta ette näinud ELi põhiseaduslepe on kalevi all) ega taha ärritada kuidagi Venemaad või teha üldse avaldusi, mida saaks talle hiljem ette heita. Selge seisukoht Eesti-Vene piirileppe osas oleks kindlasti üks selliseid.
>
 
