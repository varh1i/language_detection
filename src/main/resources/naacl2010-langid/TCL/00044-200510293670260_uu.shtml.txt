
Ainakin 39 ihmistä on saanut surmansa räjähdysten sarjassa Delhissä. Intian sisäministerin mukaan kyse on terrori-iskuista. 
Ainakin 39 ihmistä on saanut surmansa räjähdysten sarjassa Delhissä, uutistoimisto Reuters kertoo. Intian sisäministerin Shivraj Patilin mukaan kyse on terrori-iskuista.
Yli 60 ihmisen kerrottiin haavoittuneen kolmessa räjähdyksessä. Kaksi räjähdyksistä tapahtui ruuhkaisilla toreilla ja kolmas teollisuusalueella kaupungin eteläosassa.
- Missään nimessä kyse ei ole onnettomuuksista, Patil totesi. 
- Joku teki tämän, ja sitä me aiomme nyt tutkia.
Terrorismitutkija Rohan Gunaratna kertoi uutistoimisto AFP:lle epäilevänsä, että iskujen takana on jokin Intian ja Pakistanin välisiä rauhanneuvotteluja vastustava ryhmä.
Poliisin mukaan ensimmäinen ja voimakkain räjähdys surmasi ainakin 15 ihmistä kaupungin keskustan ruuhkaisella Paharganj-ostosalueella, joka on länsimaisten turistien suosiossa. Poliisi vahvisti Paharganjin räjähdyksen olleen pommi-isku. 
Toinen räjähdys sytytti Sarojini Nagarin ostoskeskuksessa tulipalon, jonka kerrottiin vaatineen ainakin 20 ihmishenkeä.
Paikallinen televisio kertoi räjähdyksiä olleen neljä, mutta uutistoimisto Reutersin saamien tietojen mukaan neljännessä räjähdyksessä oli kyse pilasta.
Räjähdyspaikat olivat tapahtumahetkellä täynnä ihmisiä, jotka valmistautuivat ensi viikolla vietettävään hindujen valon juhlaan Diwaliin. Samaan aikaan juhlitaan myös muslimien Ramadan-paastokuukauden loppua. 
