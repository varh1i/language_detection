Den skleroseramte Søsser Krag, 42, har svært ved at klare belastningen af fhv. udenrigsminister Kjeld Olesens juridisk tvivlsomme forsøg på at standse bogen om hendes afdøde far, statsminister Jens Otto Krag. Hun gik i går ned med flaget.
- Lige nu ligger Søsser heldigvis og sover, men i dag er hun gået ned med flaget og har det rigtig skidt. Det er hårdt for hende, at Kjeld Olesen mistænkeliggør hendes motiver til bogen. Hun bliver så vred over det. Hun har arvet min migræne oven i det hele, så det hele er for voldsomt for hende. Lige nu er det lidt svært at klare - og såmænd også for mig, siger Søssers ulykkelige mor, Helle Virkner. 
Chokerende
80-årige Helle Virkner står ret alene midt i hele suppedasen, assisteret af hjemmehjælpen, i deres beskyttede bolig i det nordvestlige København. Hun plejer ikke at klynke, men i går kneb det lidt, da Søsser blev syg. Datteren er i forvejen bundet til sin kørestol.
- Det er så synd for Søsser, at hun skal have det her oveni. Hun har brugt over et år og været meget opsat på at få skrevet bogen om sin far. Nu håber jeg bare, at Søsser kommer hurtigt over det her, men det er kommet som et chok for hende, at Kjeld Olesen bare kunne stryge næsten hele bogen og på den måde tage hendes far fra hende, lyder det fra en lidt trist Helle Virkner.
Hjælperne sygdomsramte
Dramaet om 'Kodeord: Søsser' kompliceres yderligere af, at Søssers nærmeste støtter også er alvorligt sygdomsramte. Medforfatteren Peter Salskov kæmper mod livstruende kræft i bugspytkirtlen og er konstant under kemobehandling. 
Juridisk er den store opbakning kommet fra eksekutoren i boet efter Krags død, advokaten Jens Jordan. Han er selv alvorligt sygdomsramt af en tumor i hjernen. Trods det har han stået til rådighed for at støtte Søsser Krag i kampen for hendes ophavsrettigheder, som han utvetydigt fastslår, hun har arvet fra sin far.
Søsser Krag og Helle Virkner har ikke penge til at køre den retssag, der efter juridiske ekspert-vurderinger ville fastslå både Søssers ophavsrettigheder og retten til at udgive bogen inden for lovens almindelige rammer.
