
RUGBY het die afgelope Saterdag sy mooi én lelike kant gewys.
Op Loftus Versfeld in Pretoria het duisende rugby-ondersteuners in blou en oranje gewade gekyk hoe die Vrystaatse Cheetahs se Curriebeker-drome uiteindelik waar geword het met 'n oorwinning in die eindstryd oor die Blou Bulle.
Harde, genadelose rugby het die provinsiale rugbyseisoen op sy gebruiklike luisterryke wyse afgesluit.
Geluk aan die Cheetahs, wat die gesogte beker maar slegs die tweede keer - en dit 29 jaar ná die vorige keer - omhoog kon hou. Simpatie aan die Bulle, wat die afgelope vier jaar rugby gespeel het waarop elke liefhebber van die spel trots kan wees.
Ongelukkig het tonele van boewery op Outeniquapark in George gewys daar is ook spelers, toeskouers en administrateurs wat nie 'n flenter omgee vir die sportsoort nie.
Geweld en chaos het uitgebreek in die SWD Premierliga-eindstryd tussen Barbarians van Mosselbaai en Bridgton van Oudtshoorn. Spelers het mekaar geskop en geslaan, waarna die toeskouers mekaar met elke denkbare voorwerp te lyf gegaan het.
Dit was die uitbarsting van 'n sweer wat lankal in SWD-rugby bestaan. 
Dit volg nadat halfeindwedstryde die vorige naweek voortgegaan het, ondanks 'n appèl deur George-rugbyklub teen 'n klaarblyklik ongrondwetlike besluit deur SWD-rugby wat hom sy plek in een halfeindstryd ontneem het.
Niemand wil hê rugby moet só gespeel, ondersteun of bestuur word nie. Indien dit gebeur, dui dit op ernstige tekortkominge op bestuursvlak.
Dit is in belang van rugby in die streek dat SWD sy huis dringend in orde kry en terugkeer na 'n gesonde bestuursproses, selfs al moet koppe rol.
