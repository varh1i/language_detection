Wat is die beste manier om Frankryk te ontdek? Volgens SONJA BURGER is daar net een manier: met jou smaakbekertjies. 
KOS MAAK is 'n religie in Frankryk, 'n ritueel wat oningeligtes onverhoeds betrap oor die middaguur wanneer die strate op die platteland ewe skielik begin leegloop en restaurante en huiskombuise die spil van Franse bestaan word. En moenie probeer om eenuur by 'n hotel in te teken gedurende die winter in die suidweste van Frankryk nie. Weet die barbare uit L'Afrique du sud nie dit is die toppunt van swak maniere om iemand in sy middagete te steur nie?
Plek en kos is dikwels sinoniem in Frankryk. Dink aan mosterd - dink aan Dijon, die argitektoniese juweel waar die hertogte van Boergondië in die 14de en 15de eeu die septer geswaai het. Dink aan sjampanje - dink aan Champagne, 'n golwende heuwellandstreek met sy wêreldberoemde kerke en nog beroemder bruiswyn. Dink aan Roquefort-kaas - dink aan Roquefort, 'n dorpie op die droë, wye Causses-kalksteenplato waar bloukaasskimmel in vogtige grotte groei.
My eerste kennismaking met Franse kos was in 1986 toe ek in Duitsland gestudeer het gedurende die koudste winter in 40 jaar, agt maande nadat Tsjernobil die hele Europa op hol gejaag het. Nodeloos om te sê, vars slaaie en groente by die universiteitskantien was so skaars soos, wel, vars produkte ná 'n kernramp. Mense was bang vir ?bestraling. In oorvloed was ryk bessieterte, gerookte worse en Niggerküsse, 'n manshandgroot Duitse weergawe van Sweetie Pies, wat ek as ontbytkos begin nuttig het nadat my metabolisme binne 14 dae in die koue gehensop en haar aan suiker en room oorgegee het.
Woerts, 5kg vetter 
Toe nooi 'n vriendin my oor die grens na 'n dorp buite Straatsburg in die Franse provinsie Elsas-Lotharinge en ek ontdek die verleiding van Franse kos: raclette-kaas wat in glimmende rondtes voor die vuur smelt voordat die pater familias dit behendig met 'n mes oor skyfies aartappel en repies sampioen afsny; veerligte vol-au-vent, brosdeegdoppies gevul met 'n romerige garnaal-en-preisous; vars tamaties en ander kraakvars groente wat my vriendin se pa ná Tsjernobil in kweekhuise begin kweek het. En ek wens ek kon die res van die tyd eerder in Frankryk studeer en elke dag soos 'n fynproewer eet, pleks van die swaarwigtige Duitse kos afwurg wat my binne twee maande 5 kg vetter gelaat het.
Agttien jaar later het ek my man na Frankryk vergesel. Ons bestemming was Lyon, gastronomiese hoofstad van Wes-Europa. 
Hier swaai wêreldberoemde sjefs in restaurante met ?Michelin-driester?status die deegroller - Paul Bocuse, Georges Blanc, Pierre Orsi en Jean-Paul Lacombe. 'n Vyf-gangete in van dié meesters se kookkunsheiligdomme kos amper soveel soos 'n wynplasie in die Boland, maar (o!) die smakkende smaakbekertjies roep: "Kos! Kos! Voer ons truffel-gestopte duiweborsies. Foie gras-ravioli in portwyn! Lyon-beignet met framboosmarmelade!"
Werkersklaskos 
Gelukkig vir die kwynende beursie is daar bouchons, waar 'n mens gevierde Franse werkersklaskos veel goedkoper kan eet. Bouchons bedien tipiese Lyonnaise cuisine. As bosvarkwange, skaappootslaai, maaglappe en 'n bredie van hanekam, hoenderbinnegoed, lewer en hart (met die romanties luidende naam Béattilles) egter nie jou aptyt prikkel nie, moet jy maar die spyskaart versigtig lees. 
Ek het my laat inpraat vir Tablier de sapeur. Letterlik beteken dit "sappeur se voorskoot". Sappeurs is soldate wat met plofstowwe werk en brûe opblaas - die chemiese ingenieurs wat in die ou Suid-Afrika gate geskiet het in die Vrystaatse vlaktes by die Genieskool buite Kroonstad sal weet waarvan ek praat. Nou ja, as 'n sappeur se leervoorskoot sal dié gekrummelde, gebraaide maagafval met kruie-mayonnaise en agurkies beslis die ding doen. Geen missiel sal die taai, kartelrige stuk vleis kan deurboor nie. Maar as kos deug dit regtig nie! Ek moes maar beleefd glimlag vir my Franse gasheer en kluitjies bak: "Mmm, tres bien!"
Veel lekkerder is 'n sagte wit kaas opgeklop met kruie, knoffel en salotte wat die bisarre naam Cerville de canut, oftewel "sywerkersbreins", dra. Die sybedryf was die hart van Lyon se ekonomie in die 15de en 16de eeu, en vandag nog kan mens die versteekte gangetjies of traboules volg waarin die kosbare symateriale geheimsinnig vervoer is. Bo-aan die lys van Lyonnaise-geregte waarin geen ingewande betrokke is nie, staan die geurige Quennelle lyonnaise - kluitjies gemaak uit Europese varswatersnoek, eiers en melk, diepgebraai tot hulle goudbruin uitswel en opgedien met 'n delikate Nantua-sous van bechamel en kreefbotter.
Mens moenie Lyon besoek sonder om 'n draai te maak by die Halle de Lyons in die moderne Part Dieu-distrik nie. Dié reusagtige kosmark is 'n fynproewer-nirwana. Mense kom van heinde en ver om Trolliet se befaamde Charolais-bief, Rolle se salm en Sève se sjokolade te koop. By Chez Léon het ek die eerste keer Oursin Breton - rou seekastaiings - geëet en moes mooi sluk om die glibberig, surerige afstootlikheidjie in my keelgat af te kry.
Een van die hoogtepunte van my kosreis deur Lyon was die ete wat ek in die restaurant Le St. Florent genuttig het. Meer as duisend hoendersnuisterytjies versier dié vrolike plek en een restaurantkritikus noem dit " 'n tempel gewy aan die kultus van heilige hoenders". Die Bresse-hoenders wat hier voorgesit word, is baie spesiale hoenders, een van slegs twee soorte pluimvee in Frankryk wat 'n AOC of Appellation d'Origine Contrôlée het. Die AOC-stelsel waarborg aan verbruikers dat die produkte wat hulle koop, volgens streng reëls in 'n spesifieke gebied, op 'n spesifieke manier volgens spesifieke tradisies gemaak word. Bresse-skarrelhoenders spog almal met die kleure van die Franse vlag - rooi kamme, wit vere en blou pote - en hulle verblyf in die pragtige Bresse-landskap noord van Lyon word beheer vandat hulle embrio's in eiers is totdat hulle geslag word en toegestik in fyn linne met hulle koppe aan op die jaarlikse Les Glorieuses de Bresse uitgestal word. Elke jaar in Desember ding die Bresse-hoenderboere op die dorpe Louhans, Bourg-en-Bresse, Pont de Vaux en Montrevel-en-Bresse mee om te sien wie die beste capons en poulards dié jaar grootgemaak het.
Lyon bied die besoeker nie net 'n leeftyd van koservarings nie, maar ook 'n verskeidenheid kulturele en historiese ervarings. Waar Parys die persoonlikheid van 'n hooghartige aristokraat het, herinner Lyon aan haar warm, vrygewige, dog gesofistikeerde niggie uit die platteland. 
Lyon se Gallo-Romeinse naam was Lugdunum. Aanhangers van Asterix en Obelix sal die naam herken. Julius Caesar het Lugdunum in 43 v.C. gestig as die militêre en kommersiële hoofstad van Gallië. Teen die Fouvière-heuwel lê die asemrowende oorblyfsels van twee Romeinse teaters. Die Vieux Lyon of Ou stad is 'n wêrelderfenisgebied met 24 ha van Renaissance-geboue. 
Van Lyon af vat ons die pad oor die berge na die Dordogne-vallei in die suidweste van Frankryk. 
Die nasate van Kro-Magnons wat 17 000 jaar gelede gesofistikeerde afbeeldings van bisons, bere en mammoete teen die grotwande in die Dordogne geskilder het, is lekkerbekke. Hulle lewe is geseën met die sappige vleis van die heerlikste Magret de Canard (eendborsies), die aardse geure van okkerneutolie, die dekadente rykheid van foie gras en die donker bos-aromas van truffels. 
Woensdae en Saterdae is dit markdag op Sarlat, hoofdorp van die Dordogne-streek. Ek is gelukkig om die eerste truffels van die seisoen teen my neus te hou. Die truffels is ronde bolletjies donker fungi wat simbioties met die wortels van eike- en berkebome groei. Desember en Januarie is die truffeljagseisoen. Die manne wat sukses gehad het met hulle snuffelhonde of -varke, of betyds die geel truffelvliegie sien draai het, bring elke winter dié swart diamante na die Marché aux Truffe, oftewel truffelmarkte. Teen 500 euro per kilogram (sowat R3 900) kan ek nie bekostig om meer as 'n paar skaafseltjies te proe nie, maar die smaak is uitsonderlik.
Volgens argeoloë het okkerneute 'n belangrike rol in die dieet van die Kro-Magnons gespeel. Vandag nog produseer die Dordogne-vallei meer okkerneute as enige ander streek in Frankryk. 'n Besoek aan die Moulin de la Tour, 'n 16de-eeuse watermeul naby Sarlat, is 'n moet. Die geur van gemaalde okkerneute meng met die staal- en olie-reuk van krakende ratte en die rokerigheid van 'n houtvuur. Die meulenaar skep warm neutpasta met 'n houtgraaf in die pars en mens sien hoe die goue olie stadig uitdrup terwyl vroue uit die omgewing met hul 5 l-kanne regstaan.
Rondom 250 soorte kase 
Op aanbeveling van die eienares van Moulin de la Tour, wat my verseker dat die beste foie gras in die distrik by die Cambaudies te kry is, bring ek 'n kontensieuse besoek aan hul plaas waar ek die gavage aanskou. Eende en ganse word daagliks sowat 1 kg mielies met 'n meganiese tregter gevoer wat direk in hul krop gedruk word totdat hul lewer ses tot tien keer groter as normaal is. Hierdie vergrote lewers is 'n lekkerny oor die wêreld heen. Foie gras beteken letterlik "vet lewer" en die praktyk dateer van die tyd van die Egiptenare, wat versot was op die lewers van trekganse wat geneties ontwerp is om kos te stoor vir lang vlugte en hulself in die Nyl-delta elke jaar trommeldik geëet het. 
Genl. Charles de Gaulle het eenmaal uitgeroep: "Hoe kan enigeen 'n nasie regeer wat 246 verskillende soorte kase het?" Wel, dis nou al oor die 500, meneer De Gaulle. Ek dink juis dis waar die aantrekkingskrag van Frankryk lê - in verskeidenheid. 
Sonja Burger is 'n vryskutjoernalis.
