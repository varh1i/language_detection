
Kamp reageerde op een artikel in de Volkskrant over spanningen tussen Defensie en Buitenlandse Zaken. De uitbarsting van de minister is opmerkelijk, omdat de gewraakte term al jaren in zwang is, ook op zijn eigen departement. Een van Kamps voorgangers, Ter Beek (PvdA), zei in 1994 bij zijn afscheid in dat hij aan de ijzerwinkel verknocht was geraakt.
Op de achtergrond speelt een dispuut tussen VVD’er Kamp en zijn CDA-collega Bot van Buitenlandse Zaken over een toekomstige militaire operatie in het zuiden van Afghanistan. Bot acht de tijd nog niet rijp voor een beslissing, terwijl Kamp zich al positief heeft uitgelaten. Premier Balkenende zei vrijdag na afloop van de wekelijkse ministerraad dat er meer tijd nodig is voor een beslissing.
Het Kamerlid Karimi (GroenLinks) wil deze week van Kamp en Bot weten hoe het staat met de voorbereiding van de missie, waaraan nogal wat risico’s verbonden zijn. Momenteel steunen Nederlandse commando’s en mariniers de Amerikanen in zuidelijk Afghanistan. Kamp vertrekt vandaag naar dat land voor een werkbezoek aan de Nederlandse elitetroepen.
