
EU-puheenjohtajuussihteeristön erityisasiantuntija Suvi Saxén on pidätetty virasta epäiltyjen talousrikosten syyteharkinnan ajaksi. 
Ekonomi Saxénia epäillään velallisen epärehellisyydestä ja kirjanpitorikoksesta. Hän kiistää rikkoneensa lakia.
Epäilyt kytkeytyvät Saxénin yritystoimintaan, joka loppui konkurssiin vuonna 2001. Saxénin epäillään ottaneen yrityksestä omaan käyttöön velkojille kuuluvia varoja noin 200 000 markan (vajaat 34 000 euroa) edestä vuosina 1999-2001.
Kihlakunnansyyttäjä Harri Ilander sai esitutkinta-aineiston poliisilta joitakin päiviä sitten. Hän arvioi, että syyteharkinnassa vierähtää muutama viikko.
Syrjään johtotehtävästä joulukuussa
Saxén on työskennellyt erityisasiantuntijana joulukuusta saakka. Sitä ennen hän toimi EU-puheenjohtajuussihteeristön päällikkönä.
Hänet laitettiin syrjään johtotehtävästä joulukuussa. Alivaltiosihteeri Heikki Aaltosen mukaan Saxén siirrettiin, koska rikosepäilyt olivat syöneet liikaa hänen uskottavuuttaan.
- Hänen toimintaedellytyksensä siinä ympäristössä ja kentällä olivat huonontuneet. Ilmeni, ettei hän nauti luottamusta alan keskuudessa.
Kun poliisin esitutkinnan lopputulos varmistui, Saxén joutui jättämään myös erityisasiantuntijan tehtävän. Aaltosen mukaan virasta pidättämistä pohditaan uudelleen syyteharkinnan valmistuttua. Jos syyttäjä päättää nostaa syytteet, hyllyttäminen jatkunee.
Syyte talousrikoksesta pari vuotta sitten
49-vuotias Saxén on ollut talousrikosrikoksesta epäiltynä aiemminkin. Aiempi tapaus johti syytteeseen törkeästä petoksesta. Syyttäjä vaati Saxénille rangaistusta siitä, että tämän yritys Congress Management Systems Oy jätti maksamatta hotellista tilaamansa lähes 16 000 euron arvoiset majoitukset. Syyte kaatui, koska sitä pari vuotta sitten käsitellyt Helsingin käräjäoikeus ei löytänyt rikoksesta riittävästi näyttöä.
Jutussa oli kyse Helsingissä vuonna 2000 pidetystä kongressista, jonka osallistujille Saxén oli varannut hotellihuoneita. Koska Congress Management Systemsillä oli ollut jo jonkin aikaa luottohäiriömerkintöjä, hotelli halusi maksun ennakkoon.
Yritys maksoi huoneet verkkopankin kautta. Rahat eivät kuitenkaan päätyneet hotellille, sillä tilillä ei ollut riittävästi katetta.
Oikeus katsoi, että Saxén erehdytti hotellia tahallaan tai ainakin tuottamuksellisesti salatessaan yrityksensä maksukyvyttömyyden. Tuomioistuimen mukaan ei kuitenkaan voitu varmuudella osoittaa, etteikö Saxénilla olisi ollut aikomusta maksaa huoneita myöhemmin. 
Saxén syytti mediaa
Saxén suri tietoa hyllytyksestä kotonaan.
- Olen kauhean pahoillani, tosi pahoillani, että mediamyllytyksen seurauksena on päädytty tällaiseen, sanoi Saxén.
Saxénin mukaan rikosepäilyt ovat täysin perusteettomia. Hän ei halunnut kommentoida niitä tarkemmin, mutta katsoi, ettei ole tehnyt mitään väärää.
Saxén kertoi toivovansa, että voisi palata pian työhönsä.
- Todella toivon sitä, kun on kolme lasta elätettävänäkin. 
