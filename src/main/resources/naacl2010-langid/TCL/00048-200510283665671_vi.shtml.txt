
Kulttisarja Star Trekissä näytellyt George Takei kertoo Frontiers -lehdessä olevansa homoseksuaali. 
Tieteissarja Star Trekissä ruorimies Hikaru Sulua näytellyt George Takei kertoo homoudestaan Los Angelesin homo- ja lesbovähemmistöille suunnatussa Frontiers -viikkolehdessä. Asiasta uutisoitiin Yahoon viihdesivuilla torstaina.
Takein, 68, mukaan hän on ollut yhdessä nykyisen miesystävänsä Brad Altmanin kanssa jo 18 vuotta.
- Maailma on muuttunut siitä kun olin nuori ja häpesin homouttani, vapautunut ex-ruorimies kertoo uutistoimisto AP:lle.
- Homoliitot ovat nykyisin päivänpoliittinen kysymys. Ei semmoista voinut edes ajatella minun nuoruudessani, hän iloitsee.
Roolihahmo rohkaisi 
Takei on miettinyt salaisuutensa julkistamista aiemminkin, mutta yhteiskunnallinen ilmapiiri on aikaisemmin ollut selvästi varauksellisempi homoseksuaalien suhteen. Hän vertaa homovastaisuutta ja etnistä syrjintää toisiinsa.
- Ne ovat vastoin amerikkalaisia perusarvoja, mies tiivistää.
Vapaamielisemmän ilmapiirin lisäksi Takeita rohkaisi kaapista astumiseen myös hänen tuorein roolityönsä. Hän esittää persoonaltaan epätasapainoista ja turhautunutta psykologia Martin Dysartia näytelmässä, jota esitetään teatterissa Los Angelesissa.
Näytelmän ensi-ilta oli samana päivänä kuin Takein seksuaalisuutta valottavan artikkelin sisältävä lehti julkaistiin. 
