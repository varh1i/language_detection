
 
په صدام حسين باندې لگول شوو تورونو کې ويل شوي چې په ١٩٨٢ کال کې يې تر ١٤٠ څخه د زياتو شيعيه گانو د وژلو امر کړى وو.
ددې وژنې په اړه ويل شوي دي چې د بغداد په شمال دجيل نومي ځاى کې په عراقي مشر د وژنې تر ناکامې هڅې وروسته ، ترسره شوې دي.
صدام حسين توره دريشي اغوستې وه او ظاهرآ يې د قرانکريم يو نسخه په لاس کې وه .
قاضي ورڅخه وپوښتل چې خپل نوم واخلي، خو هغۀ څو څو ځله دا پوښتنه کوله چې "أيا دا محکمه ددې حق لري چې دى محاکمه کړي".
د محکمې په ځاى کې د بي بي سي يو خبريال وايي صدام حسين د وروستي ځل په پرتله ډير نرى ، ژيړ او سپين ږيرى ښکارېدۀ. 
د صدام حسين وکيلان وايي دوى به غواړي چې محاکمه لږ تر لږه درې مياشتو پورې وځنډوي.
د صدام حسين د مدافع ډلې يوۀ غړي او دده قانوني سلاکار، عبدالحق العلاني، وايي چې محاکمه به بې پرې نۀ وي.
خو محکمې د نومبر تر ٢٨ نېټې ( ٧ ليندۍ ) پورې ځنډولې ده . 
محاکمه د بغداد په هغې سيمې کې ترسره کيږي چې کلک امنيت يې نيول شوي وي او د گرين زون په نامۀ ياديږي . 
د محاکمې د بهير تلويزيوني عکاسي ته اجازه ورکړل شوې ده . 
اووه کسه نور هم له صدام حسين سره محکاکمه کيږي .
