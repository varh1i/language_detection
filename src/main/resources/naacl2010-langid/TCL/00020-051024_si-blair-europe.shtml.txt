تونی بلر، نخست وزير بريتانيا، که کشورش در حال حاضر رياست دوره ای اتحاديه اروپا را به عهده دارد، هشدار داده است که کشورهای اروپايی بايد اقتصادهای خود را از اساس متحول کنند يا شاهد ختم نظام های رفاه اجتماعی که به شدت به آن دلبسته هستند باشند.
آقای بلر در نشستی با حضور رهبران اتحاديه های تجاری اروپا و چهره های ممتاز تجاری اين قاره در لندن سخن می گفت. هدف اين نشست زمينه سازی برای اجلاس جهانی سازی روز پنجشنبه در اطراف لندن بود.
نشست روز پنجشنبه رهبران اروپا می تواند به کارزار رويارويی گروه های مخالف بدل شود.
آقای بلر می گويد تمام کشورهای اروپايی بايد مقررات حاکم بر کسب و کار و تجارت را کاهش داده و نظام های رفاه اجتماعی پرهزينه که مانع رشد اقتصادی می شوند را کوچک کنند.
اين درحالی است که تعداد ديگری از رهبران اروپا از جمله ژاک شيراک، رئيس جمهور فرانسه، قول داده اند اصلاحات بازار آزاد را که به گفته آنها باعث نابودی نظام های رفاه اجتماعی - که اروپايی ها حق مادرزادی خود می دانند- خواهد شد محدود کنند.
اتحاديه های تجاری در اطراف اروپا می گويند با هر اقدام جديدی برای زايل کردن حقوق کارگران مخالفت خواهند کرد.
اما تونی بلر در نشست روز دوشنبه به رهبران اين اتحاديه ها و رهبران تجاری اروپا در لندن گفت که ظهور قدرت های تازه اقتصادی مانند چين و هند و پيامدهای جهانی سازی بدان معنی است که اروپا بايد دست به تغيير بزند يا در غيراين صورت تغييرات ناخواسته بر آن تحميل خواهد شد.
وی گفت: "اگر نظام های اجتماعی خود را مدرنيزه نکنيم، فراهم کردن يک نظام عدالت اجتماعی، که از خواسته های ماست، در پرتو اين چالش ها روز به روز دشوارتر خواهد شد."
آقای بلر تاکنون در اين زمينه موفق به ايجاد بستر مشترکی برای تفاهم متقابل نشده است.
تصميمات مربوط به ابعاد نظام رفاه اجتماعی و حقوق کارگران به هر حال در مجموع در حوزه اختيارات دولت ها است.
اما رهبران تجاری اروپا نيز برای انجام اصلاحات بازار آزاد در بخش های وسيعتری از اروپا و کاهش اتکا بر نظام رفاه اجتماعی فشار می آورند.
اين اختلافات عميق همچنين در دو مقوله غالب ديگر که در دوران شش ماهه رياست بريتانيا بر اتحاديه اروپا در دستور کار قرار دارد بروز کرده است. 
اين دو موضوع عبارتند از: اروپا برای کمک به توافق بر سر پيمانی در اجلاس گفتگوهای تجارت جهانی در ماه دسامبر در هنگ کنگ، بازارهای خود را تا چه اندازه خواهد گشود؛ و اينکه آيا رهبران اروپا می توانند از طريق سازشی ميان طرفداران اصلاحات و کسانی که پايبند صرف هزينه های کلان برای يارانه های کشاورزی هستند، در زمينه يک بودجه تازه و بلندمدت برای اتحاديه اروپا به توافق برسند؟
اروپايی ها در زمينه اين مسائل مهم تاکنون بيشتر روحيه جدال به نمايش گذاشته اند تا ميل به سازش.
