
KIMBERLEY. - Die ANC se provinsiale regerings skenk gans te veel aandag daaraan om taal as 'n politieke middel te gebruik, eerder as om die verbetering van die gehalte van onderrig by die meerderheid van skole in die land te beklemtoon.
Só meen me. Helen Zille, LP en DA-woordvoerder oor onderwys, in haar kommentaar oor die hooggeregshof in Noord-Kaap se uitspraak waar die aansoek van drie skole in die provinsie van die hand gewys is dat die besluit van die onderwysdepartement dat die skole dubbelmedium-onderrig moet verskaf, "vatbaar vir tersydestelling" is.
Zille het gesê die land se uiters swak prestasie in 'n reeks internasionale vergelykende ondersoeke wys duidelik dat die sleutelprobleem in onderwys 'n gebrek aan gehalte is.
"Deur goeie skole vir politieke doelwitte te teiken, doen die departement van onderwys niks om die gehalte van onderrig vir die oorgrote meerderheid van leerlinge te verbeter nie.
"Die energie wat sommige provinsiale regerings opgeoffer het deur die reg van Afrikaansmedium-skole (om leerlinge in Afrikaans te onderrig) aan te val, kon beter bestee word om 'n algemene hoër standaard van onderrig in skole in die provinsies te bewerkstellig."
Dr. Pieter Mulder, leier van die VF+, het gesê sy party betreur die uitspraak.
"Ons raai die regering aan om die belastinggeld wat met dié soort hofsake vermors word, eerder te gebruik om beter onderwys vir die land se kinders en jong mense te bewerkstellig." 
