The White Stripes, Lokomotivreparationshallen, København, onsdag aften
'Instinct Blues' hedder et af numrene på The White Stripes' seneste langspiller 'Get Behind Me Satan'. Og det kunne snildt stå som overskrift på Detroit-drengen Jack Whites hidtidige karriere. For få andre - hvis nogen overhovedet - på dagens musikscene drikker så dybt af musikkens ursuppe som White. Vi snakker om den kilde, som har næret Robert Johnson, Hank Williams, Chuck Berry, Rolling Stones, Iggy Pop - fortsæt selv listen. Kald det blues, country, rock'n'roll, whatever. De helt primale energier. 
Ingen tvivl om at White kender (oven i købet tilbundsgående) og elsker traditionen. Men dét der adskiller ham markant fra alle andre af tidens retro-rockere (også opvarmningsbandet The Raveonettes) er, at han samtidig vil skide den en hatfuld. Han er fuld af respekt for de rødder, han kommer fra. Og fuldstændig respektløs. 
Unikke 
Han tager, hvad han kan bruge. Men sætter byggeklodserne sammen efter forgodtbefindende. Hvilket man kun kan gøre, hvis man er næsten overdrevet gennemmusikalsk. The White Stripes minder om mangt og meget. Og er alligevel fuldstændig unikke. Deres nærmeste åndsfæller er måske tidlig Led Zeppelin. Bortset fra at Jack White er Robert Plant og Jimmy Page i én og samme person. For The White Stripes har på alle planer skåret helt ind til benet. De består kun af ekskonen (som Jack stædigt bliver ved med at introducere som sin storesøster) Meg White på trommer og så Jack selv på alt andet (sang, guitarer i alle observanser, el-piano, xylofon, mandolin, etc.). Men hvilken frydefuld larm den dynamiske duo dog kan frembringe. Han er simpelt hen fremragende til alt, hvad han gør. Og fuldstændig utrættelig. Han er 110 procent på hvert eneste sekund af den to timer lange seance. Med konstante temposkift og indfald i hver eneste sang, som mindre ånder kunne have bygget en hel karriere op på. 
Perfekt symbiose 
Man står gang på gang og tænker: 'Hvad fanden laver han nu?', og alligevel formår han at få det til at lyde helt indlysende. Og så skal man altså ikke undervurdere Meg bag trommerne. For nok spiller hun umiddelbart ganske primitivt, men hun har en helt enestående intuitiv fornemmelse for Jacks besynderlige vildveje og er med ham i hvert eneste taktslag. En perfekt symbiose. 
Det kan godt være, at Jack White, bortset fra 'Seven Nation Army', ikke har skrevet nogen indlysende rockklassikere (endnu). Men live er der altså tale om et møde med musikken i dens mest umiddelbare og rene form. Som total kommunikation fra menneske til menneske. Det er ikke hver dag, man oplever det. 
Nå ja, og så var rammerne ude i den rå, forblæste lokomotivhal i det københavnske sydvestkvarter ret spektakulære. Men hvem lægger mærke til det, når musikken dunker en i hoved, krop og sjæl med så forbløffende kraft.
