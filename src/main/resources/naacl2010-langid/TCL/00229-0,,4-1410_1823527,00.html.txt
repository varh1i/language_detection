
KAAPSTAD. - Die Wes-Kaap behoort minstens een Afrikaanse universiteit te hê waar studente van hul eerste jaar tot nagraads in Afrikaans onderrig kan ontvang, het Arrie Rossouw, redakteur van Die Burger, gister onder applous aan die Kaapse Persklub gesê.
Rossouw, die eerste dienende redakteur van Die Burger wat die Persklub toegespreek het, het gesê dié koerant is vandag 'n "tuiste vir alle Afrikaanses, waar hulle ook al woon of wat hul inkomste ook al is".
"Maar die koerant is steeds ook die brandsiekte-inspekteur van die volk, wat die brandsiekskape moet uitwys, in watter politieke party hulle ook al mag wees."
Hy het gesê Die Burger is verbind tot die akkurate, eerlike en billike reflektering van die nuus, 'n kampvegter vir vryheid van spraak en om in die openbare belang op te tree, asook om 'n inheemse gehaltekoerant te wees wat trots Afrikaans is, en trots op die land se Grondwet is, en wat driftig meedoen aan transformasie.
Oor Die Burger se verlede het hy gesê daar is mense wat van die "onheilige alliansie" gepraat het, met verwysing na Die Burger se vennootskap met die Nasionale Party gedurende die apartheidsjare. Maar die koerant se status as NP-mondstuk is in 1990 op versoek van sy voorganger, Ebbe Dommisse, beëindig.
Ná 1994 is steeds neerhalend na die regerende ANC-SAKP-Cosatu-alliansie verwys, wat soms aan 'n oproep om ongehoorsaamheid gegrens het.
"Baie van vandag se politieke probleme in die Wes-Kaap kan toegeskryf word aan die kultuur van weerstand en negatiwiteit wat in die eerste vyf jaar ná 1994 deur leidende meningsvormers in die Wes-Kaap onder Afrikaanssprekendes gekweek is."
Rossouw het gesê daar is mense wat hom daaroor sal verguis, maar die Waarheid-en-versoeningskommissie (WVK) is as 'n "biegbank", "eenogige boendoehof" en "wraaksugtige heksejag teen Afrikaners" uitgebeeld. Dr. Desmond Tutu is soms as die Duiwel self uitgebeeld.
Sedert hy vyf jaar gelede as redakteur oorgeneem het, is lesers onder meer meegedeel dat die demonisering van die WVK 'n fout was en ook die koerant se rol in sy steun vir die NP-regering met die sloping van Distrik Ses. Deur die foute te erken het Die Burger 'n hand van vriendskap simbolies uitgesteek na lesers wat vervreemd gevoel het.
"Hierna het Die Burger vir die eerste keer dit reggekry om 'n volwaardige rol as inligtingsmedium te speel en 'n markplek van idees te wees - 'n groot huis met baie kamers. Ons kritiseer die regering meer as in die ou dae, maar prys ook waar dit nodig is."
Positiewe aspekte uit die verlede is daar ook, soos die rol wat Die Burger gespeel het om lesers te oortuig om ja te stem in die referendum van 1992 met die oog op die nuwe bedeling wat in 1994 aangebreek het, asook die koerant se rol daarna om mnr. Nelson Mandela se statuur in die wit gemeenskap te bou.
Oor poniekoerante het Rossouw gesê daar is geen rede waarom die poniepers nie aan dieselfde etiese peil as breëblad-gehaltekoerante kan voldoen nie.
