Nästa år ökar fastighetsskatten med i medeltal hela 29 procent i Västra Götaland jämfört med 2004. I Göteborg med grannkommuner ökar skatten med cirka 40 procent. Det blir kraftiga höjningar, 30-40 procent, längs hela Västkusten, till exempel 33 procent i Uddevalla och 39 i Tanum. Sverige som helhet får 23 procents ökning.
Ökningen sker i lönndom eftersom socialdemokraterna hävdar att fastighetsskatten ligger fast på en procentenhet. 
Men vi vet att statens intäkter från fastighetsskatten ökar stadigt och år 2007 förväntas de uppgå till 28 miljarder kronor. Höjningen av fastighetsskatten sker uteslutande genom ett uppräknande av våra bostäders taxeringsvärden.
Dagens fastighetsskatteregler är utformade på ett sådant sätt att skattehöjningen sker per automatik. När en villaägare säljer sitt hus till ett bra pris antas hela grannskapet bo i finare hus än tidigare och skatten går följaktligen upp vid nästa omräkning.
Kristdemokraterna anser att den nuvarande statliga fastighetsskatten bör tas bort helt. Vi har som enda riksdagsparti en väl genomarbetad plan för hur detta ska ske och för hur det ska kunna finansieras utan att annan offentlig välfärd ska behöva nedprioriteras.
För det första anser vi att kommunerna ska få rätt att ta ut en avgift för alla småhus i kommunen. Avgiften ska maximalt få uppgå till 2800 kronor per år. Dessutom ska kommunen vara skyldig att kunna redovisa att alla intäkter från avgiften går till räddningstjänst, fysisk planering samt gatuunderhåll. 
På så vis skapas en rimlig koppling mellan å ena sidan vad bostadsägare får betala till det offentliga och å andra sidan vad man får tillbaka i form av tjänster som har med fastighetsägande att göra.
För det andra anser vi att det är rimligt att finansiera ett slopande av den statliga fastighetsskatten genom att faktiskt höja reavinstskatten när man väl säljer sitt hus från dagens 20 procent till 30 procent. Den så kallade uppskovsregeln ska vara kvar och som gör att man slipper betala reavinstskatt om man köper ett nytt boende som kostar lika mycket som det gamla. 
Vi kristdemokrater tycker att det är betydligt rimligare att man får betala skatt när man faktiskt har pengarna i handen i stället för att tvingas betala skatt för sin bostad medan man fortfarande bor i den. 
Ingen villaägare ska behöva utsättas för en godtycklig beskattning som tvingar svaga grupper som pensionärer och flerbarnsfamiljer från sina villor. Ingen ska behöva betala mer än 2800 kronor per år för att få bo hemma!
