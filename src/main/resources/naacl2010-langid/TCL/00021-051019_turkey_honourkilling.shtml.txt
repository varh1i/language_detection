Έρευνα τουρκικού πανεπιστημίου έδειξε ότι περίπου το 40% των Τούρκων συμφωνεί με την πρακτική των «εγκλημάτων τιμής», κατά γυναικών που θεωρούνται ότι έχουν ντροπιάσει με τις πράξεις τους το όνομα της οικογένειάς τους. 
Τα αποτελέσματα δημοσιεύονται λίγες ημέρες μετά τη δολοφονία μίας νεαρής γυναίκας από τα αδέλφια της, επειδή έφερε στον κόσμο ένα μωρό χωρίς να έχει πρώτα παντρευτεί. 
Η τουρκική νομοθεσία, η οποία αντιμετώπιζε με επιείκεια το φαινόμενο, έχει τροποποιηθεί προκειμένου να συμβαδίζει με τους κανονισμούς της Ευρωπαϊκής Ένωσης.
Η πανεπιστημιακή έρευνα διενεργήθηκε στη πόλη του Ντιάρμπακιρ, που θεωρείται συντηρητική, σε δείγμα 430 ατόμων, στην πλειοψηφία τους άνδρες. 
Σε ερώτηση για το ποια θεωρείται η καταλληλότερη τιμωρία για μία γυναίκα που διαπράττει μοιχεία, το 37% των ερωτηθέντων δήλωσε ότι πρέπει να δολοφονείται, το 25% απάντησε ότι πρέπει να τιμωρείται με διαζύγιο και το 21% υποστήριξε ότι πρέπει να της κοπούν η μύτη ή τα αυτιά. 
Να σημειωθεί ότι στη χώρα δεν υπάρχουν επίσημα στοιχεία για το πόσες γυναίκες πέφτουν θύματα εγκλημάτων τιμής κάθε χρόνο.
