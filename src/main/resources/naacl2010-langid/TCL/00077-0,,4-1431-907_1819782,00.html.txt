Maureen Joubert soek ver en wyd na 'n nuwe smaaksensasie en sy vind dan haar inspirasie in Indië - 'n nederige potjie chai. 
MISKIEN, net miskien, raak ons nog 'n volk van teedrinkers. Hoewel dit steeds koffie is wat die meeste van ons regop hou, raak tee al hoe gewilder. Dit hang nie net saam met die hope publisiteit rondom gesondheid nie, maar ook met die groot verskeidenheid teeprodukte wat tans op die mark is.
Saam met die Amerikaners kan ons gegeurde ystee op warm dae geniet. Stomende koppies tee hou ons op koue dae warm. Maar bowenal leer ons tee-geure en -variëteite ken wat voorheen aan ons onbekend was. 
Saam met rooi tee is daar swart en groen tee, tee wat soos blomtuine of vrugteboorde ruik, gerookte smake en selfs kruigeure.
Daar's tee om jou te laat slaap of wakker te hou; om te help met verkoues of ontwatering; om babas te sus en ma's krag te gee. 
Nou is daar selfs tee vir die kerrieliefhebber.
Ons rooibosmense het lankal in ander lande gaan kyk en proe wat mense daar graag drink en hulle het die geure met hulle terug huis toe gebring. Maar vir die meeste verbruikers is die naam "chai" seker die vaagste wat hulle nog teëgekom het.
Groen-rooibos-chai staan egter sy plek vol tussen al die ander geure op die teerakke in supermarkte.
Chai is Indies. Dit beteken pleinweg "tee". Daar bestaan dus nie iets soos chai-tee nie. Maar vir die Indiërs - groot, groot teedrinkers - is daar onder hul chai die heel lekkerste: masala-chai. En nou is ons geneig om vir alle Indiese gegeurde tees chai te sê.
Ek glo ook die gebruik van die woord op teepakkies hier sal aandui dat dit 'n tee met 'n lekker spesery-geur is. 
Doodmaklik ook om te self te maak en by jou persoonlike smaak aan te pas.
Begin met die spesery-mengsel. Nes enige ander masala geniet elke Indiese gesin sy gunsteling-samestelling van speserye. Hier is een waarvan ons tuis hou en wat in enige hoeveelheid aangemaak en gehou kan word: 1 eetlepel komynsade, 1 teelepel kardemomsade, 12 naeltjies, dun snytjie vars gemmer, 5 heel swartpeperkorrels en 2 lourierblare.
Hierdie hoeveelheid is genoeg vir ses bekers water.
Kook water en speserye vir nie minder nie as vyf minute. Voeg dan ses teesakkies van jou keuse by - of ses teelepels teeblare. Laat lekker trek en voeg een tot twee koppies melk en suiker na smaak by. 
Regte chai word 'n daglank op die stoof gehou, nes ons oumas met rooibos gemaak het. 
Die melk word ook soms saam met die tee opgekook.
Ek maak groot hoeveelhede van die masala-tee en kook ook genoeg daarvan soggens op. Dan gebruik ek een koppie daarvan met een sakkie rooibos, maar verkies dit sonder melk of suiker. 
Genoeg aftreksel bly oor vir die res van die dag of vir dae later. Die mengsel is ook geskik vir 'n algemene masala. 
Droogbraai die speserye effens en maal in koffiemeul. Hou dig toe.
