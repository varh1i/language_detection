
EN net daar in Kafee Kremetart raak ek toe weer lam in die knieë soos laas, pas mondig en kamtig nou groot, oor die Suidwester. Sulke klam soetigheid, soveel belofte, jy vlieg op lug en asem. 
Helaas, die Suidwester se kieste was vol liegstories. En syne was nie die laaste digterlike leuens wat in my ore nes gemaak het nie, maar wat daarvan? Poplap promoveer tot grootmens sodra jy weet welke soet die spreekwoordelike water hou. Watter klamte meer as net lyf lafenis bied. 
Die knieë met dekades in die waaie raak vandag minder lam oor vlees en bloed. Die mooiste gelate en lywe is in elk geval jou kinders se maats s'n, die ouer garde se direkteursdasse en pakkie-soots is sielloos onsexy en jou eie tydgenote lyk soos die laaste bargains van die car boot sale: gekraak en op gevat. Daarom soek jy maar jou passie op ander plekke. Jou skop lê nou, sê maar, in 'n homp. Nee, man, nie homp mens nie, homp koek. Sopnat amper-swart sjokoladekoek, om presies te wees. Oukei, ek weet, soos alle orgasmiese oomblikke is ook dit vinnig oor en uit, maar immers kan dit nie jok of padgee nie - en jy eet dit op voor dit lelik word. Plus, jy kan jou hieraan oorgee, al is jy so allenig soos met jou geboorte. 
Seker dié dat 'n mede-middeljarige sjokoladeverslaafde bel en sê haas jou na die hoek van Observatory se OnderHoof- en Sussexweg. Soek die duifgrys Victoriaanse gebou met die wit trimmings en die stuk uitsig op Duiwelspiek. Gaan in by die sjarmante hekkie van die halaalkoffiehuis met sy elegante Europese gevoel - enigiets van Obz-jappies tot Athlone-skrynwerkers aan die tafeltjies of op die banke. En, siedaar, suiwer engelvlerke.
Dié vlerke is, soos ek geraai het, van sjokolade. Blinkbruin sprei dit onder 'n kapokkie versiersuiker, staangemaak bo-op 'n drieverdieping-sjokoladekoek. Sny, sê jy, sny gou, want jy's bang die engel styg op en raak weg. Nou ja, dié koek, wat maar net die begin is, is 'n verskynsel waarvoor ons nou nie die plek en tyd het nie. En hy's nie alleen nie. Die kaaskoek laat die jongste lekkerbekseunskind belowe as jy ook sulke kaaskoek maak, Mamma, belowe ek ek stoot jou eendag elke week op die Seepuntse promenade in jou rolstoel.
"Al woon jy in Kanada?"
"Al woon ek in Kanada." Hm, koek laat mens dus ook maar soetkoekstories vertel, maar toemaar. 
Kleintyd was ek doodgelukkig met my neus in 'n boek of my voetjies in pienk balletskoentjies, maar 'n leeftyd in die joernalistiek en ek sit met 'n nuuskierige neus en soekerige voete. Kom dit by vra, is ek sonder skaamte. 
Wie bak hierdie hemelinge? 
Só ruk Nuraan Samaai en Ghouwa Alexander, Kafee Kremetart se twee jong kokke, my skoon uit my kakao-beneweling. Want stel jou voor: jy tower daglank sulke verleidings op en nie eens een keer mag jy lek of proe of oop en bloot eet in jou welverdiende teetyd of middagete nie. Want dis Ramadaan. 
Maar hulle kla nie, want dis goed om die afgelope jaar te bedink, te gee vir mense wat minder as jy het en 'n paar opofferings te maak. Nuraan se astrante boksterte onder die kokmussie - lyk bietjie soos 'n kofiatjie - staan nog stokstywer van verontwaardiging as jy net probeer suggereer Islam onderdruk sy vroue darem maar lekker. "Asseblief! Vroue wat sê Islam onderduk hulle is nie opgevoed oor hul eie regte nie. Kyk na ons albei, onse pa's veral was nie danig met die idee dat ons ons in die hotelbedryf begewe nie. Want dis werk met alkohol in garaam-plekke en skofte maak dat jy baiemaal eers ná maghrib, sonsondergang, by die huis kom. Maar ons pa's het geluister toe hulle sien hoe ons hart klop." 
Vandag is dié twee moderne Moslem-meisiekinders goed-opgeleide sjefs, met 'n ritsie eetplek-ervarings onder die voorskoot. "Issie wat jy het nie," sê Nuraan met die parmantige boksterte. "Is wat jy doen met wat jy het." 
En dié "doen", as jy hulle so kyk en luister, strek verder as die soet vlerk van 'n koek. 'n Stad vol sulke stemme, en check hoe vlieg die hele land op lug en asem. 
Kaapstad
12 Oktober 2005
