Қазақстандық кәсіпкерлер мен жұмыс берушілердің "Атамекен" одағының басшысы Ержан Досмухамедовтың айтуынша, осыдан екі ай бұрын Қазақстан кәсіпкерлерінің конгресі өткеннен кейін құрылған аталмыш одақ алдағы уақытта саяси партия ретінде тіркелуі әбден мүмкін. 
Досмухамедов мырзаның айтуына қарағанда, отандық кәсіпкерлер жаңа әрі ықпалды қоғамдық күшке айналып, Қазақстанды алға қарай жылжытатындай деңгейге жетіп отыр. 
"Үкімет шетелдік инвесторлармен қоса қазақстандық бизнесмендермен де санасып, енді соларға да арқа сүйей алады", - деді Лондонға сапары барысында Ержан Досмухамедов. 
Оның айтуынша, "Аматекен" кәсіпкерлердің бизнесті жүргізудегі жасанды жолмен жасалған кедергілерді жойып, жеке сектордың сау ортада дамуына барынша мүмкіндік жасауды басты мақсаты етіп қоюда. 
"Алайда қозғалысты тек бизнес одақ ретінде қарастырған қате", - дейді ол. "Бұл патриоттық көзқарастағы бизнесмендердің одағы". 
Досмухамедов "Атамекен" одағының алдағы уақытта саяси партия ретінде тіркелуінің мүмкіндігін жоққа шығармады. 
Қазақстандық бизнес климат
Байқаушылар қазақстандық ірі бизнестің дамуын үш басты саяси кезеңмен тікелей байланыстыруда. 
92-94 жылдардағы жаппай либерализация. Соның тұсындағы жекешелендірудің өтіп, сауда қарым-қатынастарының нарықтық сипат алғанының арқасында жеке бизнестің пайда болып дамығаны;
Кейін 96-2000 жылдардағы қатал орталықтандыру процесінің күшейіп, жеке сектор мүдделерінің экономикалық әрі қоғамдық қарым-қатынастар саласынан ығыстырыла бастағаны; централизацияның күшейгені. 
Үшінші кезең Қазақстан билігі мен жеке сектор арасының қайта жыли бастағанымен сипатталады. Алайда бизнес құрылымдарының саясатқа тікелей араласу мәселесі қазір де асқан сақтықпен талқылануда.
Сондықтан, құрамына бірқатар ірі кәсіпкер кіретін "Атамекеннің" саяси партияға айналу мүмкіндігі өзіне ерекше назар аударып отыр. 
Одақтың өзінде бұл мәселеге қатысты пікірлер әркелкі. Кейбірі "Атамекен" мемлекет пен бизнес арасындағы проблемаларды шешу мақсаты аясынан шықпай, жеке секторге тікелей қатысы бар мәселелермен ғана шұғылдану керек дейді. 
Алайда Ержан Досмухамедовтың айтуынша, одақтың мақсаттары кең ауқымды болғандықтан, оның саяси партияға айналып, бизнесмендерден өзге де әлеуметтік топтардың атынан әрекет ете бастауы әбден ықтимал. 
Саяси партия болу перспективасы
Қазақстанның саяси өмірін қадағалап отырған байқаушылардың айтуынша, елдің қазіргі саяси ортасындағы процестерді болжау өте қиын. 
"Атамекенді" қолдап жүрген бизнесмендер қатарына қарап отырып, қозғалыстың алдағы уақытта шынымен-ақ саяси салмақ жинай алуы ықтимал екенін айтуға болады, - дейді қазақстандық сарапшы Сұлтан Акимбеков. 
Әйтсе де, оның айтуынша, қазіргі саяси ортаның тез өзгеріп отырғаны қандай-да болмасын саяси күштің сәтті әлде сәтсіз болуын болжауға мүмкіндік бермейді. 
"Атамекеннің" өзі болса, өз идеяларының кеңінен қолдау тауып, алдағы уақытта ықпалды саяси күшке айналатынына сенетінге ұқсайды. 
