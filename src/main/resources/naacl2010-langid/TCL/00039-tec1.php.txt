
นายอุจจัล โดซานจ์ รัฐมนตรีสาธารณสุขแคนาดา กล่าวว่า เนื่องจากนานาประเทศในโลกนี้ไม่มีกำแพงปิดกั้นเขตแดน ดังนั้นการประชุมร่วมกันเพื่อหาทางป้องกันโรคไข้หวัดนก จึงนับได้ว่าเป็นทั้งการรักษาผลประโยชน์ของแต่ละประเทศทั่วโลก และผลประโยชน์ของส่วนรวม 
ปัญหาซึ่งเป็นข้อถกเถียงกันอย่างมากในที่ประชุมก็คือ การผลิตวัคซีน และการแจกจ่าย ว่าจะเพียงพอหรือไม่หากโรคไข้หวัดนกระบาดไปทั่วโลกจริง ยาต้านไวรัสไข้หวัดนกทามิฟลู ของบริษัทโรช แห่งสวิตเซอร์แลนด์ ก็ถูกนำมาหารือเพราะยาตัวนี้มีราคาแพง แม้จะอนุญาตให้บริษัทอื่นๆนำไปผลิตเลียนแบบได้หากเกิดไข้หวัดนกระบาดทั่วโลก แต่ราคาของยาก็ยังแพงเกินกว่าที่ประเทศยากจนจะซื้อหามาให้ประชาชนได้ 
นายโดซานจ์กล่าวว่า ควรแบ่งวัคซีนหรือยาต้านไวรัสหวัดนกจำนวนร้อยละ 10 ที่เก็บไว้แล้วส่งไปรวมกันเป็นส่วนกลางสำหรับช่วยเหลือชาติยากจน หรือไม่ก็ช่วยเหลือด้านการเงิน เพื่อให้ชาติเหล่านั้นมีเงินไปซื้อยาป้องกันและรักษาไข้หวัดนกได้ 
นายฌาคส์ ดิอุฟ ผู้อำนวยการใหญ่องค์การอาหารและการเกษตรของแคนาดา กล่าวว่า ผู้คนมัวไปให้ความสำคัญต่อการติดต่อระหว่างมนุษย์มากกว่าจะหาทางยับยั้งการแพร่ระบาด ซึ่งเริ่มขึ้นในเอเชียอาคเนย์เมื่อ 2 ปีก่อน การแพร่ระบาดระหว่างมนุษย์ยังไม่เกิดขึ้น แต่การระบาดในหมู่สัตว์ปีกทำให้ต้องทำลายสัตว์ปีกไปกว่า 140 ล้านตัว สูญรายได้ไปกว่า 400,000 ล้านบาท น่าจะเป็นสิ่งที่จะต้องดำเนินการก่อน. 
