په کابل کې يو شمير لاريون کونکو د ټاکنو له کميسيون څخه د دغه ولايت د رايو له سره د شميرنې غوښتنه وکړه .
دوى دعوه کوله چې د رايې شميرنې په بهير کې درغلۍ شوي او د يو شمير کانديدانو حقونه تر پښو لاندې شويدي . 
د لاريون کوونکو له ډلې څخه کانديد نصير احمد انصاف وړانديز درلود چې که ټولې رايې نه شميرل کيږي نو لږ تر لږه دې د ٥٠ مخکښو کانديدانو رايې بيا وشميرل شي .
د کانديدانوانگيرنه دا وه چې له دې سره به تر ډيره هغو نيوکو ته ځواب وويل شي چې همدا اوس د رايې شميرنې په اړه موجودې دي . 
په لاريون راوتلو کانديدانو همدارنگه د قرنطين شوو صندقونو د رايو شميرل هم غوښتل . 
دوى گواښ کاوۀ چې که داسې ونشي د دوى لاريو ن به دوام ومومي . 
د مظاهره کونکو د دغو غوښتنو په ځواب کې د ټاکنو د کميسيون وياند سلطان احمد بهين څرگنده کړه چې د کابل ولايت موقتى پايلى اعلان شوي او بيا يې دشميرنې اړتيا نه ليدل کيږي .
خو لاريون کوو نکو ويل چې دوى لا له وړاندې د شميرنې په بهير کې د درغليو په اړه مستند ى بيلگې او شواهد د شکايتونو د اوريدو همدغه کميسيون ته سپارلي خو تر دا مهاله يې په اړه څه غبرگون ندى ښودل شوى .
ها خوا د شکايتونو د اوريدو کميسيون په بيا بيا ويلي چې دوى په ټولو هغو نيوکو او شکايتونو غور کوي چې دوى ته ورسيږې .
کميسيون دا هم ويلي چې دوى تر دې مهاله څه د پاسه ٤٠٠٠ شکايتونه ارزولي دي . 
تر دې وړاندې په يو شمير نورو ولايتونو کې هم د رايو د بيا شميرلو غوښتنې د لاريونونو او غونډو په ترڅ کې شوي خو کتوونکي بيا په دې باور دي چې د ولسي جرگې غړيتوب ته د دريدلو څه کم ٣٠٠٠ کانديدانو له ډلې څخه يوازې ٢٤٩ تنه د بري چانس لري او له دې کبله د پاتې کانديدانو د گيلو ماڼو وړاندوينه کيده .
