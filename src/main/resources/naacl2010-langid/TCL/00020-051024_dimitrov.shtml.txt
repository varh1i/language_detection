Се очекува прашањето за стабилноста на регионот да биде една од темите на денешните разговори меѓу македонскиот премиер Владо Бучковски и американскиот државен секретар Кондолиза Рајс во Вашингтон. 
Бучковски во четврток треба да се сретне и со претстедателот Џорџ Буш. 
Македонскиот амбасадор во Вашингтон, Никола Димитров за БиБиСи вака го толкува значењето на оваа посета:
- За Македонија ова е исклучително значајна посета, која што се одвива во важен момент за нас. Поддршката и придонесот на Америка практично од осамостојувањето, но особено во времето на кризата од 2001 година и наваму, во голем дел придонеосоа за нашиот успех, за постигнување на внатрешната стабилност и за способноста Македонија не само да не биде дел од проблемите со кои се соочуваат НАТО и ЕУ, туку да биде дел од земјите кои учествуваат во решавање на проблемите во други земји и други региони. На некој начин ние завршуваме една фаза од нашата историја, Рамковниот договор е практично исполнет и премиерот доага токму во момент кога ја вртиме страната и нашата држава се фокусира на економскиот развој и интреграции во ЕУ и НАТО. Целата посета коинцидира и со десет-годишнината од воспоставувањето дипломатски односи меѓу Република Македонија и САД, како и со отворањето на конечно нова зграда на американската амбасада во Вашингтон. 
БиБиСи: Можеме ли да очекуваме и натаму помош од Вашингтон во врска со проблемите кои остануваат, блокадите кон името на Македонија, и покрај огромната поддршка од Вашнгтон со признавањето на уставното име. Се покажува дека ова прашање и натаму може да е пречка на патот кон ЕУ и НАТО?
- Знаете што, Америка и Македонија, во однос на земјата и регионот имаат компатибилни дури идентични интереси. САД имаат интерес да ги затворат отворените прашања во регионот да го стабилизираат да го приближат - да го направат дел од интерграции ЕУ и НАТО. Македонија има идентични интереси, така што сите блокади на тој пат, меѓудругото и блокадата во однос на името - се блокади и на интересите и на САД, а јас верувам и во крајна линија - дури и на Грција, бидејки и таа има интерес Македонија да биде дел од европското семејство. Така што не можам нешто поконкретно да кажам во овој момент, но во основа нашето барање овде е да се зацементира нашиот успех. Ние сме на некој начин, условно кажано, единствената успешна функционална мултиетничка демократија во регионот и имаме намера да одиме по патот кој што го востановивме, а нашето интегрирање во ЕУ и НАТО ќе биде зацементирање на тој успех- рече македонскиот амбасадор во Вашингтон, Никола Димитров, во разговорот за БиБиСи.
