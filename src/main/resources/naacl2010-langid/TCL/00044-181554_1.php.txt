
Esimene tarkusetera, mille algaja tesijana omandan, kõlab nii: «Kui liiga vara nakatumist kontrollida, siis Ivanovi test näitab, Sidorovi oma mitte.» Seega ei tasu vahetult pärast «apsakat» HIVi testima tormata, sest õiged tulemused võivad end ilmutada alles kaks-kolm kuud hiljem. 
Esimene testimiskoht, mille järele proovin on AIDSi Ennetuskeskuse anonüümne nõustamiskabinet Tallinnas. Selle asukoht, on hästi valitud. Mardi tänav, mis asub kesklinnas, kihavast elust vaid kiviviske kaugusel, on vaikne ja kõrvaline ning võimalus tuttavaga kokku joosta nullilähedane. 
  
  
  
 Samal teemal:
Veidi pelutav on seista ukse taga ja öelda pärast kellanupule vajutamist nähtamatule naisele fonolukus selgehäälselt: «Tere! Tulin testima.» Uks läheb lahti, mind lastakse sisse, uks vajub vaikse kolksuga selja taga kinni. «Üksi oletegi!» imestab ennetuskeskuse õde esimese asjana. 
Imestan vastu, et kas siis siin käiakse mitmekesi. Tuleb välja, et jah, ja lausa nelja-viiekesi. Mõttes samastub olukord paljuräägitud lavaka-katsetega, kus näitlejaks soovija võtab julgestuseks sõbra kaasa, ja see, kes sisse saab, on hoopis sõber. Et siis võtad testimisele kellegi kaasa ja siinkohal sõrmed seljataha risti ja ptüi-ptüi-ptüi kolm korda üle vasaku õla. 
Olles valmistunud pikaks ja põhjalikuks vestluseks narkomaania ja aidsi teemal ning ehk pisukeseks epistlikski, saan algatuseks vastata vaid lühikese ankeedi küsimustele vanuse, elukoha (piisab linnast või maakonnast), doonorluse ja kollatõve põdemise kohta. Minult tahetakse teada veel «Kas armastate narkootikume?» ja «Miks tahate end testida?».
Kõrvaltoas loovutan HIVi ja süüfilise testimiseks kaks pisikest katseklaasitäit verd. Õde pakub kommi, lahkudes saan kaasa ühe kondoomi ja soovituse seda ka kasutada, peotäie voldikuid suguhaigustest ja turvaseksist ning paberilehe numbriga, mida õde nimetab minu uueks passiks ja millega võin tulemustele paari päeva pärast järele minna. 
Nagu vene rulett 
Tartusse jõuan testima järgmisel hommikul ja vaatamata sellele, et olen linnas võõras, leian aidsikabineti kerge vaevaga. Testimispunktis saba ukse taga ei ole ja nõustaja räägib aidsist ning suguhaigustest rahulikult ja piinlikkust tekitamata, ole vaid piisavalt tark ja oska küsida. 
«HIVi nakatumine on nagu vene rulett, seda ei pruugi igast nakkusohtlikust kokkupuutest saada, aga võib, ja mitte keegi ei saa öelda enda kohta «negatiivne» enne, kui ta ei ole saanud selle kohta testiga kinnitust,» kõlab tohtri arvamus. Selle tõestuseks toob ta näiteks Eestis juhtumi, kus ühel juhul sai inimene nakkuse tätoveeringust ja teisel viirusekandja hammustusest. 
Veeniveri võetud, saan jällegi numbri ja kaljukindla «ei» palvele saada vastus telefoni teel. Selgub, et on olnud juhtumeid, kus number on sattunud kellegi teise kätte ja too on uudishimust üritanud tulemust teada saada. «Näiteks testimas käib mees, aga helistab hoopis naine,» selgitab arst. 
Rohi on olemas ka selle vastu, kui arstil ei ole nägude peale väga hea mälu, ent on vaja veenduda, kas vastusele järele tulnu on ikka õige inimene. Selleks küsib tohter mõned ankeediküsimused igaks juhuks veel kord üle. Tartust lahkun koguni kahe kondoomi ja samuti mitme brošüüri võrra rikkamana. 
Ainult vene keeles 
Järgmiseks olen valinud Kohtla-Järve Puru haigla anonüümse testimiskabineti, sest esimene eelistus Narva osutus eelmisel nädalal rahapuuduse tõttu ajutuselt suletuks. Sellest nädalast on kabineti uksed testijaile siiski taas lahti. 
Tegelikult hoopis Jõhvi külje all asuvasse Puru haiglasse jõudes selgub, et aidsitesti tegija, kes tahab moraalset tuge hirmude hajutamiseks, peab olema esiteks hea suhtleja ja teiseks mõistma vene keelt. Teretamisele ja testimissoovist teada andmisele pikka juttu ei järgne. Kaks küsimust – vanus ja elukoht – ning verd andma. 
Venelannast aidsikabineti töötaja, kellele ulatan eelmistest testidest selgeid süstlajälgi kandva käe, ei liiguta kulmugi. Võin vaid aimata, mida ta mõtleb. Veri võetud, palub ta mul ankeedi küsimustega ise täita ja annab numbri. See tehtud, jääb ta mu lahkumist ootama. 
Otsustan, et nii kergelt ma ei loobu, ja küsin, kas mul on üldse põhjust muretseda. «Tohib, ma vastan vene keeles?» saan vastuseks. Kuid ka vene keeles saan vaid napi vastuse, et test annab kindlasti selle aja peale õige vastuse, ja tulge sellele järele nelja päeva pärast. 
Ees ootab viimane jõupingutus Tallinna Merimetsa haigla anonüümses nõustamiskabinetis. Seekord on nõustaja rollis meesterahvas, kes näib veidi kahtlevat minu motiivides lihtsalt eneserahustuseks testi teha. Aga ta on ülimalt delikaatne, küsides vaid, kui palju «sellest» aega möödas on, ning jätab täpsustamata, kas «see» on juhuslik või/ja kaitsmata vahekord, narkootikumide süstimine või veel miski muu. 
Hea soovitus temalt on raskeid asju paaril järgneval päeval mitte tõsta, siis ei lähe süstimiskoht liiga paiste ja siniseks. Väike verevalum jääbki mu käele mälestuseks vaid ühest kohast, teised on juba järgmisel päeval vaevuaimatavad täpid. Tõendit teistele ettenäitamiseks nii HIVi kui süüfilise negatiivsete tulemuste kohta anonüümsest kabinetist ei saa. 
>
 
