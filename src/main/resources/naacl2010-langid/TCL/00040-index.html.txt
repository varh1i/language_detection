KUALA LUMPUR: Kematangan dalam hubungan kaum yang ditunjukkan masyarakat India menyumbang kepada perpaduan dan keharmonian kaum di kalangan rakyat, kata Presiden MIC Datuk Seri S Samy Vellu. “Sikap toleransi dan hormat-menghormati antara satu sama lain pada semua peringkat mewujudkan kata sepakat dan ini adalah satu-satunya faktor utama yang menyumbang kepada kehidupan aman dan damai,” katanya. Menteri Kerjaraya itu dalam perutusannya sempena perayaan Deepavali yang disambut esok berkata, perubahan minda wujud dalam masyarakat India dalam tempoh tujuh hingga lapan tahun lalu dan ini adalah perubahan yang positif. “Pada masa dulu, mereka hanya menjadi pekerja biasa, tetapi sekarang mereka menjadi pekerja mahir serta menyertai sektor perniagaan walaupun peluang masih terhad,” katanya. Sambil mengucapkan selamat menyambut Hari Deepavali, Samy Vellu yakin masyarakat India akan terus mengadakan majlis rumah terbuka yang juga satu keistimewaan dalam sambutan perayaan utama di Malaysia. Presiden Parti Progresif Penduduk (PPP) Datuk M Kayveas pula menasihati masyarakat India supaya terus mengukuhkan perpaduan dan bersatu menikmati kemajuan negara. Dalam perutusannya, Kayveas yang juga Timbalan Menteri di Jabatan Perdana Menteri berkata: “Bersatu teguh bercerai roboh. Kaum India harus bersatu dan sentiasa berfikiran positif dan mengambil langkah positif bagi memajukan diri.” Beliau berkata, masyarakat India harus bijak menggunakan peluang ekonomi yang disediakan kerajaan demi pembangunan diri sambil tidak lupa untuk menghulurkan bantuan kepada golongan kurang bernasib baik. Presiden MCA, Datuk Seri Ong Ka Ting, berkata kepelbagaian yang diwarisi rakyat Malaysia menjadi kekuatan kepada negara untuk terus maju dan makmur dalam proses pembangunan negara yang dipenuhi cabaran baru. Justeru, katanya, semangat rakyat Malaysia yang dibanggakan seperti kesederhanaan, saling menghormati dan tolong menolong perlu terus menjadi amalan masyarakat berbilang kerana manfaatnya besar terhadap negara. Sementara itu, Timbalan Menteri Pembangunan Wanita, Keluarga dan Masyarakat, Datuk G Palanivel, berkata rakyat tanpa mengira kaum dan keturunan harus mengamalkan sikap penyayang dan membantu mereka yang memerlukan. “Pada masa sama menziarahi saudara mara dan sahabat handai untuk mempereratkan lagi hubungan sesama kita. Musim perayaan adalah masa terbaik bagi kita mengenang masa lalu dan mensyukuri nikmat yang diperoleh selama ini,” katanya. Palanivel, yang juga Naib Presiden MIC, akan mengadakan rumah terbuka Deepavali pada 10 November ini di Kelab Darul Ehsan, Ampang mulai jam 7 malam. Timbalan Menteri Sumber Asli dan Alam Sekitar, Datuk S Sothinathan dalam perutusannya menggesa kaum India membuang fikiran negatif untuk menghadapi pelbagai cabaran masa depan. Sothinathan, yang juga Setiausaha Agung MIC, mengingatkan rakyat supaya meneruskan amalan hormat-menghormati tanpa mengira agama, kaum, kepercayaan dan kebudayaan demi memelihara perpaduan di kalangan rakyat. “Setiap orang adalah jiran kita tanpa mengira kaum, agama dan warna kulitnya. Keperluan untuk mengasihi insan lain adalah jauh lebih penting daripada perbezaan kebudayaan atau agama,” katanya. – Bernama 
