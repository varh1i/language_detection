سازمان ملل متحد بار ديگر اخطار داده است که پنجره زمانی باقی مانده برای رساندن کمک به صدها هزار قربانی زلزله در مناطق کوهستانی شمال پاکستان به زودی بسته خواهد شد.
دفتر اقدامات انساندوستانه سازمان ملل گفت تنها سه هفته ديگر تا بارش نخستين برف زمستانی باقی مانده است درحالی که تا 20 درصد از ساکنان نواحی زلزله زده هنوز هيچ کمکی دريافت نکرده اند.
دويست هزار تخته چادر خواب قرار است به زودی وارد پاکستان شود که تنها نيمی از چادرهای مورد نياز است.
با اين حال يک افسر نظامی مسئول عمليات امدادرسانی در بخشی از استان سرحد شمال غربی اخطار داده است که چادرهای خواب ممکن است سرپناه مناسبی برای ساکنان مناطق مرتفع تر کوهستانی نباشد و خواستار تخليه نزديک به 30 هزار نفر شده است.
بيش از 50 هزار نفر در اثر زلزله روز 8 اکتبر کشته شدند و تا سه ميليون نفر نيز در آن بی خانمان شده اند.
عمليات عظيم امدادی
هم اکنون عمليات امدادی عظيمی در پاکستان جريان دارد. 
هواپيماهای ترابری حامل تدارکات اضطراری ساعت به ساعت وارد اين کشور می شوند. ده ها هليکوپتر مشغول انتقال آذوقه به روستاهای دورافتاده و تخليه مجروحان هستند.
اما ايموژن فوکس، خبرنگار بی بی سی در ژنو، می گويد اين اقدامات هنوز کافی نيست و هزاران مجروح يا بی خانمان تاکنون هيچ کمکی دريافت نکرده اند.
به علاوه حتی اگر امدادرسان ها به روستاهای دورافتاده کوهستانی برسند، باز هم در مواردی قادر به رفع نيازهای مردم نيستند.
تامين دو ميليون تخته پتو و کيسه خواب، غذا برای حداقل يک ميليون نفر و همچنين آب و تجهيزات بهداشتی از ديگر اولويت های ضروری است.
به گفته خبرنگار بی بی سی اين يک چالش لژستيکی عظيم است که نه تنها در اثر بارندگی های شديد پيش بينی شده برای چند روز آينده، بلکه با از راه رسيدن هوای زمستانی طی سه تا چهار هفته آينده پيچيده تر خواهد شد.
مشکل ديگر هزينه کلان چنين عملياتی است.
تاکنون تنها قول اعطای 90 ميليون دلار به سازمان ملل داده شده است درحالی که اين سازمان برای پاکستان 370 ميليون دلار کمک خواسته بود.
مقام های سازمان ملل اميدوارند در نشست روز چهارشنبه کشورهای اهداکننده در ژنو کمک بيشتری جمع آوری کنند.
