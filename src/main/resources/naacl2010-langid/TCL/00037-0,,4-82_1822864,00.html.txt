
DIE formulering van die argument vir 'n meertalige universiteit deur die groep van 60 dosente van die US (DB, 22/10) is 'n baie nodige ontwikkeling, veral omdat dit help om die kernvraag van die debat duideliker te omlyn: As aanvaar word dat Afrikaans as akademiese taal nie sonder meer gaan oorleef nie, en met inagneming van die wye sosiale en opvoedkundige implikasies wat so iets inhou, hou die 50-50-onderrigopsie (en/of 'n pragmatiese benadering in taalbestuur) 'n bedreiging in vir Afrikaans as akademiese taal?
Hulle belig veral drie aspekte wat volgens hulle ondersteuning bied aan meertaligheid: Die universiteit moet uitnemendheid, ook in internasionale verband, nastreef, studente moet opgelei word vir dienste in meertalige verband en diversiteit moet bevorder word. Dié doelwitte moet ondersteun word, veral omdat dit die noodsaaklikheid van meertaligheid in beginsel duideliker maak.
Dit moet egter sterk betwyfel word of dit die kernvraag voldoende beantwoord. Gaan die dubbelmedium-opsie, as 'n strategie, hoegenaamd die doelwitte wat hulle nastreef, help verwesenlik?
Die "taalprobleem" aan universiteite wat verengels het, word steeds as dié probleem beskou wat die prestasie van 'n diverse groep studente ondermyn - daarom dat strategieë vir die inbring van byvoorbeeld Xhosa in die klaskamer ondersoek word. Daar is ook geen aanduiding dat onderrig in Engels noodwendig tweedetaalsprekers se vermoë om in Engels te skryf of lees verbeter sonder spesifieke ingrypings nie. Om te skryf en publiseer in internasionale verband hou nie direk verband met onderrig in Engels of dubbelmedium-onderrig nie.
Nog 'n vraag is: In watter mate verseker die 50-50-opsie meertalige dienslewering? As die fakulteit lettere en wysbegeerte moes motiveer vir die uitbreiding van die T-opsie omdat studente nie voldoende vaardigheid in Afrikaans ontwikkel het nie, hoe lei dit dan tot meertaligheid by studente? En waar kom Xhosa in?
Veral die vraag oor diversiteit moet so sensitief moontlik hanteer word. Diversiteit is noodsaaklik, veral soos dit in die brief omskryf word. Dis seker die verrykendste ervaring van my lewe om soms in Engels en Afrikaans, en nou geleidelik ook in Xhosa, by my werk met mense te praat en vriende te maak met wie ek nooit andersins in kontak sou kom nie. Dit is nie iets wat ingeboet moet word in die strewe om Afrikaans te beskerm nie - maar is daar nie alternatiewe vir dubbelmedium-onderrig nie? Is Engels noodwendig die antwoord en lei dit noodwendig tot diversiteit?
DR. ELIZE KOCH, Port Elizabeth 
