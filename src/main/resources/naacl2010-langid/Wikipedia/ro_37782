Nucleul Linux şi programele libere diponibile pentru sistemul de operare sunt distribuite sub formă de arhivă comprimată care conţine codul sursă împreună cu instrucţiunile de compilare. Astfel se poate asambla întreg sistemul de operare. Această operaţiune este însă foarte dificilă, complicată şi consumatoare de timp. 
Această abordare este specifică distribuţiei [http://www.linuxfromscratch.org/ Linux From Scratch]. 
Majoritatea utilizatorilor preferă să instaleze programele gata împachetate de către un distribuitor. Distribuitorii pot fi firme, cum ar fi Red Hat, Suse, Mandriva sau grupuri de utilizatori/dezvoltatori cum este cazul Debian. Firmele oferă în general versiunile complicate contra cost, inclusiv suport şi alte servicii tipice iar versiunile mai simple sunt oferite gratuit, fără suport direct. Distribuţiile gratuite oferă suport prin intermediul comunităţii de utilizatori şi dezvoltatori, dar există şi firme specializate care oferă suport contra cost pentru aceste distribuţii. 
Distributiile se diferenţiază în general prin modul de împachetare folosit, politica de selecţie a pachetelor incluse, orientarea către o anumită categorie de utilizatori, utilizări specifice. Anumite distribuţii sunt concepute să ruleze direct de pe CD/DVD sau chiar o discheta de 1,44 MB.