'''Abessinialainen''' on karkeakarvainen rotu. Selvimmin marsun tunnistaa abessinialaiseksi turkissa olevista ruseteista, jotka ovat kohtia, joista karvat lähtevät kasvamaan eri suuntiin. Ruseteista lähtevien karvojen kohdatessa syntyy harjoja, jotka ovat rotupuhtailla yksilöillä usein suorissa linjoissa. 
Abessinialaisia kutsutaan usein myös rusettimarsuiksi. Tätä nimeä käytetään enemmän lemmikkimarsujen yhteydessä ja kun puhutaan marsuista, jotka eivät ole aivan puhdasrotuisia. Abessinialainen (marsujen yhteydessä kirjoitusasuna myös abessiinialainen) on rodun virallinen nimi, ja sitä käytetään mm. näyttelyissä. 
Suomessa käytännössä kaikki puhdasrotuiset abessinialaiset ovat väriltään brindlejä, goldeneita, blackejä, tortoiseshell & whiteja tai joitain väriyhdistelmiä, joissa esiintyy em. värit/väriyhdistelmät.
Turkin tulee olla tiheä, karkea ja paksu. Karvan pituus saa olla enintään 4 cm. Harjojen tulee olla selväpiirteiset ja korkeat. Harjat eivät saa kaatua toistensa päälle. Rusetteja pitäisi olla 8 kpl ja niiden tulee olla suuria eikä niissä saa olla avointa keskusta. Rusetit eivät saa kasvaa toistensa sisään. Päässä tulee olla paljon karvaa ja marsulla tulee olla hyvät pulisongit.
Abessinialaiset ovat aktiivisia, temperamenttisia ja rohkeita. Niiden luonne vaihtelee enemmän kuin esim. sileäkarvaisilla marsuilla, joten abessinialaiset ovat enemmän yksilöitä.