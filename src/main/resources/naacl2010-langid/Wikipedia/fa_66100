مرکز آموزش نجوم ادیب در سال 1374 و توسط شهرداری اصفهان راه اندازی شده است. هدف شهرداری از این اقدام، پرکردن اوقات فراغت شهروندان با برنامه های سالم علمی و تفریحی بوده است. در همان سال و برای اعلام آغاز فعالیت مرکز اولین نمایشگاه نجوم و لخترشناسی اصفهان در ماه مبارک رمضان و بمدت سی روز برگزار گردید. این نمایشگاه مورد بازدید بیش از سی هزار نفر از شهروندان اصفهان و شهرهای نزدیک قرار گرفت. استقبال از این نمایشگاه مسئولین شهرداری را بر آن داشت تا اعتبارات مورد نیاز برای خرید تجهیزات مورد نیاز مرکز را تامین نماید. در پائیز سال 1375 دومین نمایشگاه مرکز به مدت پانزده روز برگزار شد. در این نمایشگاه تجهیزات رصدی کامپیوتری و نیز کتب نجومی خریداری شده در معرض دید بازدید کنندگان قرار گرفت. از این نمایشگاه نیز بیش از سی هزار نفر که گروهی از آنان از شهرهای دوردست آمده بودند بازدید کردند. سومین نمایشگاه مرکز در سال 1379 برگزار شد. ویژه گی مهم این نمایشگاه مشارکت گروههای نجوم شهرهای مختلف در برپائی آن بود. مرکز پژوهشی هدایتگران اندیشه از اصفهان ، شرکت اخترنمای شیراز، انجمن نجوم شیراز، انجمن حکیم عمر خیام از نیشابور انجمن شهید هاشمی نژاد از سبزوار انجمن نور از قم ، انجمن شعری از کرمانشاه و انجمن نجوم آستان حضرت عبدالعظیم از شهر ری به همراه مرکزآموزش نجوم ادیب و صنعت اپتیک اصفهان در این نمایشگاه به ارائه برنامه های خود پرداختند.
 
 
  == نمایشگاه دائمی ==
با توجه به استقبال روزافزون شهروندان اصفهانی از برنامه های مرکز از سال 1376 نمایشگاه دائمی مرکز راه اندازی شد. در این نمایشگاه انواع عکس، پوستر، کتاب ، مجله ، نرم افزار،  فیلم و تجهیزات رصدی در معرض دید بازدید کنندگان قرار داده شده است و کارشناسان مرکز که از فارغ التحصیلان دانشگاهی در رشته فیزیک هستند به سوالات آنان پاسخ میدهند. این نمایشگاه تاکنون مورد بازدید هزاران نفر از شهروندان و دانش آموزان قرار گرفته است. جهت دریافت اطلاعات بیشتر اینجا را کلیک کنید.)
 
 
  == اعضاء ==
افراد علاقمند به عضویت در این مرکز  می توانند پس از طی یک دوره آموزش مقدماتی نجوم وموفقیت در امتحان پایان دوره  به عضویت مرکز آموزش نجوم ادیب در آیند. کسانی که عضو مرکز می شوند قادر خواهند بود از کتابخانه ،  آرشیو فیلم و نرم افزار و نیز ابزار های  رصدی  مرکز استفاده نمایند. همچنین برای این افراد برنامه های ویژه رصدی در بیرون شهر و داخل مرکز برگزار میگردد. هم اکنون بیش از1480 نفر عضو مرکز هستند.
 
 
   == منابع و تجهیزات ==
در طول فعالیت مرکز امکانات و تجهیزات زیر خریداری شده و در اختیار شهروندان و اعضای مرکز قرار دارد
الف ) ده دستگاه تلسکوپ از 4 تا 12 اینچ
ب ) سی دستگاه دوربین دوچشمی 
پ) صدها قطعه عکس و پوستر ونقشه
ت ) دوربینهای عکاسی و فیلمبرداری به همراه لنزهای مختلف
ث ) دوربین سی سی دی به همراه تجهیزات مربوطه
ج ) صدها جلد کتاب و مجله نجومی
چ ) دهها نرم افزار نجومی 
ح ) دهها ساعت فیلمهای آموزشی و جدید نجوم و اخترشناسی
خ ) مجموعه کامل وسایل صوتی و تصویری