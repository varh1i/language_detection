قدما نفت را می‌شناخته و بعضی  از موارد استعمال آن را می‌دانستند. در کشورهای خاورمیانه که جنگل‌های انبوه کم بود و تراوش نفت روی زمین از کشورهای مناطق دیگر بیشتر نمودار می‌گشت مردم آن نواحی زودتر از دیگران به کشف نفت و فواید آن پی بردند.
بر عکس در یونان و روم و کشورهای اروپایی که مردم در سرزمینی پر جنگل و مستور از بوته و چمن می‌زیستند سوخت خود را با هیزم وزغال چوب تأمین می‌کردند و صمغ‌های درختی به جای نفت و قیر حوائج آنها را مرتفع می‌ساخت از این رو در کتابهای تاریخی آسیا و شمال آفریقا نام نفت و موارد استعمال آن بسیار دیده می‌شود ولی از رواج و شیوع نفت در اروپای آنروز خبری نیست.
در کتابهای عهد عتیق از جمله تورات باب ششم آیه چهاردهم خطاب به نوح پیغمبر می‌نویسد: «پس برای خود کشتی از چوب کوفر بساز و حجرات در کشتی بنا کن و بیرونش را با قیر اندود کن» کوفر: نام درختی باچوبهای مستحکم وزمخت است و احتمالاً منظور سدر یا کنار می‌باشد.
هم چنین در همین کتاب باب دوم آیه سوم راجع به تولد حضرت موسی می‌نویسد:
چون مادر موسی نتوانست او را از دیگران پنهان دارد تابوتی ازنی برایش گرفت و آن را به قیر و زفت اندود و طفل را در آن نهاد و آن را در نیزار به کنار نهر گذاشت.
آنچه در این دو بند بالا آمد فقط منظور چک نمودن سابقه تاریخی  قیر و نفت می‌باشد و از بعد ارزشی و مذهبی و تحریفات صورت گرفته در این کتب آسمانی، دخالتی نمی‌نمائیم و آن  را به اهل تحقیق وتتبع وا می‌نهیم.
زفت: صمغ دارویی و چسپنده که برای مداوا به سرافراد می‌مالیدند. هم چنین صمغ وزفت طبیعی که از شکاف برخی سنگها بدست می‌آید ماده ایست مرکب از هیدروکربن‌های جامد و خمیری شکل.
کاوشهای باستان شناسان در کشور عراق نشان داده که از چهار هزار سال پیش از میلاد مسیح، ملات قیر در عمارات وابنیه به کار می‌رفته‌است.«هرودوت Herodotus    معروف به پدر تاریخ ـ قرن پنجم پیش از میلاد  می‌نوسید:
سنگ فرش کف باغهای معلق بخت النصر با «قیر معدنی» بند کشی شده بود و مردم بابل استخرها و راههای آب و سدهای خود را با قیر بند کشی می‌کردند. هم چنین بنا به گفته مورخین در بابل جاده‌ها را  آجر فرش می‌کردندو با قیر بند کشتی می‌نمودند تا تحمل ارابه‌های سنگین را داشته باشد.
منظور از بند کشی، پر کردن درز آجرها و سنگها با ملات می‌باشد.
مصریان از آسفالت و قیر ایران و فلسطین برای مومیائی کردن اجساد استفاده می‌نموده‌اند و بعضی از ملل خاورمیانه فراورده‌های نفتی را (به خصوص قیر معدنی) در سحر و جادو به کار می‌برده‌اند و گاهی هم بتهای کوچک و بزرگ از آن می‌ساختند.
«بحر المیت» فلسطین یکی از نقاطی بود که ازان قیر به دست می‌آمد و به قرار معلوم از کف دریاچه مزبور تکه‌های بزرگ قیر روی آب می‌آمد و مردم آن را جمع نموده و از آن استفاده می‌نمودند.
یونانیها فقط در قرن هفتم میلادی نفت را در میدانهای جنگ به کار می‌بردند و اسلحه‌ای داشتند که آن را «آتش مدیها» می‌خواندند. این اسلــــحه در زمان هراکلیوس "heraclius" امپراتور بیزانس اختراع شد به قسمی که نفت پس از تماس با رطوبت مشتعل می‌گشت.
مسلمانان (عربها) دوبار قسطنطنیه را محاصره کردند و هر دو مرتبه حمله آنان بوسیله آتش اندازهای نفتی دفع شد در سال ۹۴۱ میلادی هنگامیکه ناوگان روسی مرکب از هزار کشتی به محاصره قسطنطنیه آمد رومیها نفت روی آب دریا ریختند و آتش زدند و کشتیهای روسی را سوزانده و بدینوسیله آنان را مغلوب ساختند.
کاوشهای باستان شناسی، محقق داشته که از زمان سومریان (پنج الی شش هزار سال پیش) در شوش قیر مورد استفاده بوده، به این صورت که قیر را به جای ملات بین سنگها و آجرهایی که در عمارات کار می‌کردند به کار می‌گرفتند و هم چنین جواهرات را به وسیله تکه‌های قیر نصب می‌کرند و دسته‌های چاقو را (و بسیاری از ابزارهای جنگی) با قیر مستحکم می‌ساختند و کشتی‌ها و ظروف سفالی را قیر اندودمی نمودند تا آب به آنها سرایت نکند.
و اما ریشه کلمه نفت در زبان فارسی به طور تحقیقی و دقیق معلوم نیست از چه زبانی اقتباس شده‌است پرفسور hertz feld (هرتز فلد) و پرفسور (baily) کلمه نفت را از فعل «ناب» فارسی به معنی «رطوبت داشتن» دانسته‌اند که در زبان اوستایی «نپتا» بوده و کلدانیها و یهودیان و عربها آنرا از زبان «مدیها» گرفته و «نفتا» خوانده‌اند.
 مدیها: زبان رایج ایران باستان بوده و احتمالاً ارتباط تنگاتنگ با کلمه «ماد» و «مادیها» دارد که یکی از سه طایفه بزرگ آریائی بوده‌اند.
منسیودروم (monsieur dorme) رئیس مدرسه علوم عالی پاریس مدعی است که «اکدیها» کلمه نفت را  از فعل «نپتو» که به معنی افروخته و روشن کردن است ـ گرفته‌اند و بعدها این کلمه در زبانهای آشوری وبابلی به کار برده شده‌است.آنچه مسلم است درکتاب  اوستا نفت به معنای روغن معدنی امده ودر دوره هخامنشیان نفت را برای روشنائی و مقاصد طبی به کار می‌برده‌اند.
اکدیها : ساکنان شهر اکدی یا (اکد)‌از قلمرو نمرود و یکی از شهرهای بابل بوده‌است.
ایرانیها که آتش را جزء عناصر مقدس دانسته، احترام می‌کردند. گاز نفت را که در پاره‌ای جاها به خاطر فشار زیاد گاز ـ از زمین خارج می‌شد با رعد و برق زمستانی و بهاری شعله ور می‌گشت (یا خود مردم آنرا مشتعل می‌نمودند) و چون همیشه می‌سوخت در نظر آنان «آتش جاودان»به شمار می‌آمد و آنرا به زبان پهلوی «اخوار شینیک» می‌نامیدند که به معنی «آتش همیشگی ـ‌ مظهر بخت روشن»می باشد و در نقاطی که این آتش دیده می‌شد آتشگاه بنا می‌کردند و در اران (بادکوبه یا باکو)، دامغان، بلخ، و مسجد سلیمان و فیروزآباد اینگونه آتشکده‌ها وجود داشته‌است.
یاقوت بن عبداله حموی از مورخین قرن هفتم هجری در کتاب مشهور «مجمع البدان‌» از قول جهانگردی نقل می‌کند که در محلی موسوم به «شیز» واقع در آذربایجان (ظاهراً‌محل مزبور میان مراغه و زنجان است و اکنون آنرا تخت سلیمان می‌گویند)‌آتشکده‌ای بود که هفتصد سال پیش در آنجا «آتش جاودان»فروران بوده‌است. سپس این مورخ (یاقوت) با کمال تعجب می‌گوید که پس از هفتصد سال آتش سوزی کمترین اثری از خاکستر در آنجا مشهود نیست،
هرودوت (پدر تاریخ) در مورد نفت در ایران چنین می‌نویسد :
در ۲۲ کیلومتری شوش محلی است که «اردیکا» نام دارد. در اینجا چاههایی است که با چرخ و خیک (کوزه) از آن نفت و قیر و نمک بیرون آورده و در مخزن می‌ریزند و پس از چندی قیر و نمک ته نشین می‌شود و نفت به شکل مایع باقی می‌ماند (جالب است بدانیم «هرودوت(پدر علم تاریخ) مربوط به قرن پنجم پیش از میلاد مسیح بوده‌است).
پلوتارک (plutarch) مورخ معروف یونانی در قرن دوم میلادی در شرح حال اسکندر می‌نویسد:
«هنگامی که اسکندر از کشور بابل می‌گذشت در یکی از شهرهای باستانی (استان اکباتان) مردم برای استقبال و خوش آمدگویی وبه پیشواز رفتن اسکندر نفت را روی جاده‌ها می‌ریختند و آتش می‌زدند تا شعله‌های فروزان آن موجب مسرت و شادی   اسکندر گردد».
ظاهراً پلوتارک (مورخ نامبرده) در تعیین اسم محل اشتباه کرده زیرا استان اکباتان جزء کشورهای بابل نبوده و احتمالاً منظور پلوتارک ناحیه نفت خیز کرکوک ومو صل»بوده ـ که از قلمئرو کشور بابل بوده  است.
در هر حال این مدرک تاریخی می‌رساند که در ایران و کشورهای مجاور آن نفت از دیرباز وجود داشته و مردم این ممالک به انواع مختلف حتی برای جشن و آتش بازی از آن استفاده می‌کردند. صحبتهایی از قبیل آتش پرستی ایرانیان باستان مراسم- چهارشنبه سوری و... مسایلی است که ریشه در همین نفت و گاز خود جوش از زمین دارد که با مشتعل نمودن آن از وحشت تاریکی و تیرگی شب خود را می‌رهانیدند و مایه آرامش آنها بود.
حتی فردوسی در شاهنامه ضمن داستان بستن  سدیاجوج و مأجوج توسط اسکندر و چگونگی ساختمان آن از «نفت» نام برده چنین می‌گوید :
زهر کشــوری دانشـــی شد گروه      دو دیوار کرد از دو پهلوی کـوه
ز  بن تــا سر تیـــغ بــالای او             چو صد ا  رش کـردند پهلـوی او
از او یک رش انگشت و آهن یکی       پراکنده مس در مـیان انــــدکی
همی ریخت گو گردش اندر مـیان      چنین باشد افسون و رأی کیـــان
همی ریخت هر گـوهری یـک رده       چو از خـاک تا تیغ گشــت آژده
بسی «نفـت و روغن» بیامیــختند     همـی بر ســر گوهران ریختنــد
همچنین در طی داستان رزم اسکندر با هندیها راجع به استعمال نفت چنین می‌گوید :
نشستند دانش پژوهان به هـم         یکی چاره جستند بر بیش و کم
یکی انجمن کرد از آهنگـران              هر آنکس که بودند از ایشان سران
ز رومی و مصری و از پارسی            فزون بود مـردان ز صد پارســـی
یکی بارگی سـاختند آهنیــن           سوارش ز آهـن وز آهنش زیــن
به میخ و به مس درزها دوختند         سوار و تــن و باره افروختنـــد
به گردون همی راندند پیش شــاه     درونش بیا کنده نفت سیـــاه
سکندر بــدید و پسند آمـــدش         خردمند را سـودمند آمـــدش
به اسب و به نفت آتش اندر زدند      همه هندیان دست بر سر زدند
از آتش بر افروخـت نفت سیــاه         بجنبید از آن کاهنین بد ســیاه
ز لشکر بر آمـد سرا سـر خروش       بزخم آوریدند پیلان به جــوش
چو خورطوم‌ها شان بر آتش گرفت   بماندند از آن پیل به آنان شگفـت
همـه لشکـر هنــد گشتند بـــاز        همان ژند پیلان گردن فــــــراز
مورخ دیگری بنام «آمیانوس مارسلنیوس AMMianus Marcelinus» آخرین مورخ مشهور روم  قرن چهارم میلادی که همراه ژولینی (juline) امپراتور روم به جنگ شاهپور دوم امده بود چنین می‌نویسد:
«ایرانیان برگهای گیاه مخصوص را در روغنی مخصوص خیس می‌کردند سپس مایع دیگری به نام «نفت» بر آن می‌افزودند. آن گاه تیرهای جنگی خود را در آن گزارده آتش می‌زدند و به طرف دشمن پرتاب می‌کردند و دقت می‌کردند کمان را آهسته رهاکنند  تا تیر به سرعت پرتاب نگردد و آتش آن خاموش نشود این تیرها به هر جا می‌رسید ایجاد آتش سوزی می‌کرد و اتش آن با آب خاموش نمی‌شد و فقط ریگ وشن آن حریق را می‌خواباند.
دویست سال پس از آن ایرانیان هنگام دفاع از  قلعه «پترا petra» واقع در قفقاز با اسلحه‌های نفتی رومیان مهاجم را می‌راندند.
پروکوپیوس (procopiuse) مورخ امپراتوری بیزانس (قرن ششم میلادی) که در جنگی که رومیها بفرماندهی Belisari use باایرانیان داشتند حضور داشته ـ در تاریخ آن جنگها چنین می‌نویسد:
«ساخلوی ایرانی کوزه‌های بسیاری که  از گوگرد و نفت و قیر انباشته شده بود آتش زدند و به طرف ر و میان پرتاب کردند وتوانستندبدان وسیله  حریقی راه بیندازند که تقریبا همه چیز را سوزاند.
ساخلو به معنی فرمانده «پادگان نظامی و سربازان جنگی»میباشد.
در کتاب «دربند نامه» تألیف ابراهیم قزوینی آمده : المعتمدخلیفه عباسی در سال ۲۷۲ هجری مالیات چشمه‌های نفت و معدنهای بادکوبه (باکو) را به اهالی در بند قفقاز بخشید.
مسعودی از مورخان و سیاحتگران و جغرافی نویسان مشهور قرن چهارم هجری، خود در سال۳۰۰ هجری به بادکوبه (باکو) رفته و پس از دیدن معادن نفت آنجا چنین مینویسد:
«در آنجا چشمه‌های نفت سفید بود و زیر دودکش ها«آتش جاودان» می‌سوخت و هیچگاه خاموشی نمی‌گشت.
یاقوت حمدی از مورخان معروف قرن هفتم میلادی (هجری) در معجم البلدان خود راجع به نفت بادکوبه چنین می‌نویسد:
بادکوبه در ایالات شیروان نزدیک در بند است. در این شهر چشمه بزرگ نفت وجود دارد که روزی هزار درهم نفت می‌دهد. کنار آن چشمه دیگری از نفت سفید است که مانند روغن زیبق(جیوه) می‌باشد و شب و روز جاری است و عایدی این چشمه هم مانند چشمه اولی می‌باشد.
ابن البلخی در فارسنامه می‌نویسد:
سینیز (sinize) شهرکی است بر کنار دریا و حصارکی دارد و این سینیز که همان بندر دیلم کنونی در استان بوشهر است میان مهروبان و جنابا «گناوه کنونی» است...... کاشتی نکنند و جزخرمانخیزد و روغن چراغ و نفت آن شهر معروف است.
مقصود او از چراغ و روغن چراغ همان نفت است که از دشت قیر و دالکی به دست می‌آمده‌است.
مارکوپولو جهانگرد مشهور می‌نویسد:
در سر حد ارمنستان و گرجستان چشمه  نفتی موجود است که مقادیر زیادی نفت از آن بدست میا ید و در یک وقت صد کشتی می‌تواند از آن بار گیری نماید.این روغن برای خوراک مناسب نیست ولی برای  روشنائی مصرف می‌شود وشترهای مبتلا به امراض پوستی را با «نفت» معالجه می‌کنند.
سخن سرای بزرگ ایران زمین، سعدی شیرازی در باب هفتم گلستان از نفت سخن به میان آورده‌است :
«هندوئی نفت اندازی همی آموخت، حکیمی گفت ترا که خانه نئین است بازی نه این است».
بازی «نفت اندوزی» که سعدی به آن اشاره کرده بدینصورت بوده: که دو طرف چوبی را کهنه (پارچه) پیچیده، در نفت فرو می‌برند و آتش می‌زنند و می‌چرخاندند.
حمد اله مستوفی از مورخان و جغرافی نویسان معروف قرن هفتم هجری در«نزهته القلوب» کتاب مشهورش می‌نویسد:
«آنچه در ایران است معدن «بدیه» آبی از توابع شبانکاره (برازجان بوشهر)، کوهی است که از او قطراتی فرو می‌چکد و چون موم «نفت» منجمد می‌گردد آنرا موم آبی گفته‌اند و معادن نفت بسیار دارد و قس علیهیذا»
شاردن که در اواخر قرن هفدهم میلادی در ایران بوده چنین می‌نویسد:
«نفت سیاه و سفید در مازندران یافت می‌شود و آنرا برای رفع سرماخوردگی و روشنائی  وسوخت و رنگ کردن اشیاء و مخلوط کردن آن با رنگ‌های دیگر به کار می‌بردند».
بطوری که در تاریخ ذکر شده، نادر شاه برای ترساندن پیل‌های محمد شاه هندی و سپاهیان هند از آتش اندازی بوسیله نفت استفاده کرده‌است و....
آنچه تا کنون بیان گردید نشان دهنده وجود نفت در ایران و آشنائی ایرانیان خردمند با این مایع گرانسنگ از قدیم الایام بوده‌است.
بخاطر جلوگیری ازاطاله کلام در مورد تاریخچه نفت لازم است بدانیم در اروپا (روم، جزیره سیسیل، باواریا در آلمان لهسان، اسپانیا و....) هم سوابقی در مورد نفت وجود دارد که از ذکر جزئیات خودداری نموده  و آنرا انشاء الله به فرصت دیگری موکول می‌کنیم.
به علاوه در خاوردور مخصوصاً جزایر اندونزی، ژاپن، چین، برمه و... در اسناد تاریخی، روایات و مطالبی موجود است که نشانگر وجود نفت در این مناطق و آشنائی قد ما با این مایع ارزشمند بوده‌است.
در قاره آفریقا و آمریکا هم حکایتی از قبیل معالجه امراض با نفت، خرید و فروش قیر توسط سرخ پوستان کانادا، جویدن آدامسهای نفتی و نفت طبی آمریکا برای رفع روماتیزم و.... وجود دارد که ذکر جزئیات آن قصه هفتاد من مثنوی خواهد شد.
جدای از مسئله وجود نفت در باستان و ازمنه قدیم که شرح آن رفت توسعه صنعت در نیمه قرن نوزدهم، نتیجه افزایش تقاضا برای به کار بردن به صورت یک منبع روشنائی بود. نخستین حفاری نفت توسط سرهنگ دریک (derick) در تاریخ ۲۷ اوت ۱۸۵۹ میلادی در ناحیه اتازونی در ایالات پنسیلوانیای. آمریکا صورت گرفته و چاهی حدود ۲۰ متر روزانه حدود ۴ متر مکعب نفت تحویل می‌داد.