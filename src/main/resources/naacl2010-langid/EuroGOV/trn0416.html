<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Neuvoston yhteinen toiminta 2006/121/YUTP, 20 päivältä helmikuuta 2006 , Euroopan unionin erityisedustajan nimittämisestä Etelä-Kaukasiaan</head>
      <div type="body">
        <p>Neuvoston yhteinen toiminta 2006/121/YUTP,</p>
        <p>20 päivältä helmikuuta 2006,</p>
        <p>Euroopan unionin erityisedustajan nimittämisestä Etelä-Kaukasiaan</p>
        <p>EUROOPAN UNIONIN NEUVOSTO, joka</p>
        <p>ottaa huomioon Euroopan unionista tehdyn sopimuksen ja erityisesti sen 14 artiklan, 18 artiklan 5 kohdan ja 23 artiklan 2 kohdan,</p>
        <p>sekä katsoo seuraavaa:</p>
        <p>(1) Etelä-Kaukasiaan nimitetyn Euroopan unionin erityisedustajan toimeksiannon jatkamisesta ja muuttamisesta joulukuun 8 päivänä 2003 hyväksytyn neuvoston yhteisen toiminnan 2003/872/YUTP [1] mukainen Etelä-Kaukasiaan nimitetyn Euroopan unionin erityisedustajan toimeksianto päättyy 28 päivänä helmikuuta 2006.</p>
        <p>(2) Yhteisen toiminnan uudelleentarkastelun perusteella Euroopan unionin erityisedustajan toimeksiantoa olisi tarkistettava ja jatkettava 12 kuukaudella.</p>
        <p>(3) Korkeana edustajana toimiva pääsihteeri on suosittanut, että Peter Semneby nimitettäisiin uudeksi Euroopan unionin erityisedustajaksi Etelä-Kaukasiaan erityisedustaja Talvitien seuraajaksi.</p>
        <p>(4) Euroopan unionin erityisedustaja toteuttaa toimeksiantonsa tilanteessa, joka voi huonontua ja joka voisi vaikuttaa haitallisesti Euroopan unionista tehdyn sopimuksen 11 artiklassa esitettyihin yhteisen ulko- ja turvallisuuspolitiikan tavoitteisiin,</p>
        <p>ON HYVÄKSYNYT TÄMÄN YHTEISEN TOIMINNAN:</p>
        <p>1 artikla</p>
        <p>Nimitetään Peter SEMNEBY Euroopan unionin erityisedustajaksi Etelä-Kaukasiaan 1 päivänä maaliskuuta 2006 alkavaksi ja 28 päivänä helmikuuta 2007 päättyväksi toimikaudeksi.</p>
        <p>2 artikla</p>
        <p>1. Euroopan unionin erityisedustajan toimeksianto perustuu Euroopan unionin poliittisiin tavoitteisiin Etelä-Kaukasiassa. Näihin tavoitteisiin kuuluvat</p>
        <p>a) Armenian, Azerbaidžanin ja Georgian auttaminen toteuttamaan poliittisia ja talousuudistuksia erityisesti oikeusvaltion, demokratisoinnin, ihmisoikeuksien, hyvän hallintotavan, kehityksen ja köyhyyden vähentämisen aloilla;</p>
        <p>b) olemassa olevien järjestelmien mukaisesti konfliktien estäminen alueella, osallistuminen konfliktien rauhanomaiseen ratkaisuun muun muassa edistämällä pakolaisten ja kotimaassaan siirtymään joutuneiden henkilöiden paluuta;</p>
        <p>c) rakentavien suhteiden ylläpitäminen alueen tärkeimpiin asianomaisiin toimijoihin;</p>
        <p>d) alueen valtioiden, erityisesti Etelä-Kaukasian valtioiden välisen yhteistyön rohkaiseminen ja edelleen tukeminen muun muassa talous-, energia- ja liikennekysymyksissä;</p>
        <p>e) Euroopan unionin tehokkuuden ja näkyvyyden lisääminen alueella.</p>
        <p>2. Euroopan unionin erityisedustaja tukee korkeana edustajana toimivan pääsihteerin työtä alueella.</p>
        <p>3 artikla</p>
        <p>Näiden poliittisten tavoitteiden saavuttamiseksi Euroopan unionin erityisedustajan toimeksiantona on</p>
        <p>a) kehittää yhteyksiä alueen hallituksiin, parlamentteihin, oikeuslaitoksiin ja kansalaisyhteiskuntaan;</p>
        <p>b) rohkaista Armeniaa, Azerbaidžania ja Georgiaa yhteistyöhön yhteistä etua koskevissa alueellisissa kysymyksissä, joita ovat muun ohessa yhteiset turvallisuusuhat sekä terrorismin, laittoman kaupan ja järjestäytyneen rikollisuuden torjunta;</p>
        <p>c) osallistua konfliktien estämiseen ja tukea edellytysten luomista konfliktien ratkaisun edistymiselle muun muassa kansalaisyhteiskuntaan ja maa-alueiden ennalleen palauttamiseen liittyvien toimintasuositusten avulla, sanotun kuitenkaan rajoittamatta Euroopan yhteisön perustamissopimuksen mukaisia komission velvollisuuksia;</p>
        <p>d) osallistua konfliktien ratkaisuun ja helpottaa ratkaisun täytäntöönpanoa läheisessä yhteistoiminnassa Yhdistyneiden Kansakuntien pääsihteerin ja hänen Georgiassa olevan erityisedustajansa, Yhdistyneiden Kansakuntien pääsihteerin Georgian tukiryhmän, Euroopan turvallisuus- ja yhteistyöjärjestön (Etyj) ja siihen kuuluvan Minskin ryhmän sekä Etelä-Ossetian konfliktien ratkaisumekanismin kanssa;</p>
        <p>e) vahvistaa Euroopan unionin vuoropuhelua alueen tärkeimpien asianomaisten toimijoiden kanssa;</p>
        <p>f) avustaa neuvostoa Etelä-Kaukasiaa koskevan politiikan edelleen kehittämisessä;</p>
        <p>g) tukiryhmän välityksellä</p>
        <p>- raportoida ja toimittaa jatkuvasti arviota rajatilanteesta Euroopan unionille sekä myötävaikuttaa luottamuksen lisäämiseen Georgian ja Venäjän federaation välillä ja samalla varmistaa tehokas yhteistyö ja yhteydenpito kaikkien asianomaisten toimijoiden kanssa,</p>
        <p>- avustaa Georgian rajavartiolaitosta ja muita asiaan liittyviä valtion elimiä Tbilisissä kattavan uudistusstrategian laatimisessa,</p>
        <p>- työskennellä Georgian viranomaisten kanssa viestinnän lisäämiseksi Tbilisin ja rajan välillä, opastaminen mukaan lukien. Tämä toteutetaan tekemällä tiivistä yhteistyötä Tbilisin ja rajan välillä sijaitsevien rajavartiolaitoksen alueellisten keskusten kanssa (Abhasiaa ja Etelä-Ossetiaa lukuun ottamatta).</p>
        <p>4 artikla</p>
        <p>1. Euroopan unionin erityisedustaja vastaa toimeksiannon toteuttamisesta korkeana edustajana toimivan pääsihteerin valvonnan alaisena ja noudattaen hänen antamiaan toimintaohjeita. Euroopan unionin erityisedustaja on tilivelvollinen komissiolle kaikista menoista.</p>
        <p>2. Poliittisten ja turvallisuusasioiden komitea ylläpitää erityisiä suhteita Euroopan unionin erityisedustajaan ja toimii ensisijaisena yhteytenä neuvostoon. Poliittisten ja turvallisuusasioiden komitea antaa Euroopan unionin erityisedustajalle strategista ohjausta ja poliittista johtoa toimeksiannon puitteissa.</p>
        <p>5 artikla</p>
        <p>1. Euroopan unionin erityisedustajan toimeksiantoon liittyviin menoihin tarkoitettu rahoitusohje on 2960000 euroa.</p>
        <p>2. Edellä 1 kohdassa vahvistetulla määrällä rahoitettavia menoja hallinnoidaan Euroopan unionin yleiseen talousarvioon sovellettavien menettelyjen ja sääntöjen mukaisesti kuitenkin siten, että ennakkomaksut eivät ole yhteisön omaisuutta.</p>
        <p>3. Euroopan unionin erityisedustajan ja komission välillä tehdään sopimus menojen hallinnoinnista. Menot ovat rahoituskelpoisia 1 päivästä maaliskuuta 2006 alkaen.</p>
        <p>4. Puheenjohtajavaltio, komissio ja/tai jäsenvaltiot antavat tarvittaessa logistiikkatukea alueella.</p>
        <p>6 artikla</p>
        <p>1. Euroopan unionin erityisedustaja vastaa toimeksiantonsa ja siihen varattujen käytettävissä olevien taloudellisten resurssien asettamissa rajoissa avustajiensa valinnasta puheenjohtajavaltiota kuullen, korkeana edustajana toimivan pääsihteerin avustamana ja tiiviissä yhteistyössä komission kanssa. Euroopan unionin erityisedustajan on ilmoitettava puheenjohtajavaltiolle ja komissiolle avustajaryhmänsä lopullisesta kokoonpanosta.</p>
        <p>2. Jäsenvaltiot ja Euroopan unionin toimielimet voivat esittää, että henkilöstöä siirretään tilapäisesti työskentelemään Euroopan unionin erityisedustajan alaisuudessa. Sellaisen henkilöstön palkat, jonka jäsenvaltio tai Euroopan unionin toimielin siirtää tilapäisesti työskentelemään Euroopan unionin erityisedustajan alaisuudessa, maksaa asianomainen jäsenvaltio tai Euroopan unionin toimielin.</p>
        <p>3. Pätevimpien hakijoiden saamiseksi palvelukseen neuvoston pääsihteeristö julkaisee tarvittaessa ilmoituksen kaikista niistä ura-alueen A viroista, joita ei täytetä henkilöstösiirroin, ja ilmoittaa niistä myös jäsenvaltioille ja toimielimille.</p>
        <p>4. Euroopan unionin erityisedustajan ja hänen henkilöstönsä tehtävän loppuun saattamisen ja joustavan suorittamisen edellyttämät erioikeudet, vapaudet ja muut takuut määritellään osapuolten kanssa. Jäsenvaltiot ja komissio antavat tätä varten kaiken tarpeellisen tuen.</p>
        <p>7 artikla</p>
        <p>Euroopan unionin erityisedustaja raportoi pääsääntöisesti henkilökohtaisesti korkeana edustajana toimivalle pääsihteerille sekä poliittisten ja turvallisuusasioiden komitealle, ja hän voi myös antaa selvityksen asiaankuuluvalle työryhmälle. Säännöllisesti laadittavat kirjalliset selvitykset, tukiryhmän toimintaa koskevat selvitykset mukaan lukien, toimitetaan korkeana edustajana toimivalle pääsihteerille, neuvostolle ja komissiolle. Euroopan unionin erityisedustaja voi korkeana edustajana toimivan pääsihteerin sekä poliittisten ja turvallisuusasioiden komitean suosituksesta antaa selvityksen yleisten asioiden ja ulkosuhteiden neuvostolle.</p>
        <p>8 artikla</p>
        <p>Euroopan unionin ulkoisen toiminnan johdonmukaisuuden varmistamiseksi Euroopan unionin erityisedustajan toimet on sovitettava yhteen korkeana edustajana toimivan pääsihteerin, puheenjohtajavaltion ja komission toimien kanssa. Euroopan unionin erityisedustajat tiedottavat säännöllisesti toiminnastaan jäsenvaltioiden ja komission edustustoille. Asemapaikalla on pidettävä yllä läheisiä suhteita puheenjohtajavaltioon, komissioon ja edustustojen päälliköihin, joiden on parhaalla mahdollisella tavalla pyrittävä avustamaan Euroopan unionin erityisedustajaa toimeksiannon täytäntöönpanossa. Euroopan unionin erityisedustajan on myös pidettävä yhteyttä muihin kansainvälisiin ja alueellisiin toimijoihin asemapaikalla.</p>
        <p>9 artikla</p>
        <p>Tämän yhteisen toiminnan täytäntöönpanoa ja sen johdonmukaisuutta Euroopan unionin alueella toteuttamien muiden toimien kanssa tarkastellaan säännöllisesti. Euroopan unionin erityisedustaja esittää yhteisen ulko- ja turvallisuuspolitiikan korkeana edustajana toimivalle pääsihteerille, neuvostolle ja komissiolle tilanneselvityksen ennen vuoden 2006 kesäkuun loppua ja toimeksiannon toteuttamisesta kattavan selvityksen marraskuun 2006 puoleenväliin mennessä. Selvityksiä käytetään yhteisen toiminnan arvioinnin perustana asiaankuuluvissa työryhmissä sekä poliittisten ja turvallisuusasioiden komiteassa. Erityisedustajan toimintaa koskevat yleiset ensisijaiset alat huomioiden korkeana edustajana toimiva pääsihteeri antaa poliittisten ja turvallisuusasioiden komitealle suosituksia, jotka koskevat neuvoston päätöstä toimeksiannon uusimisesta, muuttamisesta tai päättämisestä.</p>
        <p>10 artikla</p>
        <p>Tämä yhteinen toiminta tulee voimaan päivänä, jona se hyväksytään.</p>
        <p>Sitä sovelletaan 1 päivästä maaliskuuta 2006.</p>
        <p>11 artikla</p>
        <p>Tämä yhteinen toiminta julkaistaan Euroopan unionin virallisessa lehdessä.</p>
      </div>
      <div type="signature">
        <p>Tehty Brysselissä 20 päivänä helmikuuta 2006.</p>
        <p>Neuvoston puolesta</p>
        <p>Puheenjohtaja</p>
        <p>J. Pröll</p>
        <p>[1] EUVL L 326, 13.12.2003, s. 44. Yhteinen toiminta sellaisena kuin se on viimeksi muutettuna yhteisellä toiminnalla 2005/582/YUTP (EUVL L 199, 29.7.2005, s. 92).</p>
        <p>--------------------------------------------------</p>
      </div>
    </body>
</html>
