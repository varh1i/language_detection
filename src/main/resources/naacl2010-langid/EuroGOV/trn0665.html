<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Euroopan talous- ja sosiaalikomitean lausunto aiheesta Komission tiedonanto neuvostolle, Euroopan parlamentille ja talous- ja sosiaalikomitealle — Pienten ja keskisuurten yritysten yhtiöveroesteiden poistaminen sisämarkkinoilla — kotivaltioverotusta (Home State Taxation) koskevan mahdollisen kokeiluhankkeen suuntaviivat KOM(2005) 702 lopullinen</head>
      <div type="body">
        <p>Euroopan talous- ja sosiaalikomitean lausunto aiheesta %quot%Komission tiedonanto neuvostolle, Euroopan parlamentille ja talous- ja sosiaalikomitealle — Pienten ja keskisuurten yritysten yhtiöveroesteiden poistaminen sisämarkkinoilla — kotivaltioverotusta (Home State Taxation) koskevan mahdollisen kokeiluhankkeen suuntaviivat%quot%</p>
        <p>KOM(2005) 702 lopullinen</p>
        <p>(2006/C 195/14)</p>
        <p>Euroopan komissio päätti 23. joulukuuta 2005 Euroopan yhteisön perustamissopimuksen 262 artiklan nojalla pyytää talous- ja sosiaalikomitean lausunnon edellämainitusta aiheesta.</p>
        <p>Asian valmistelusta vastannut %quot%talous- ja rahaliitto, taloudellinen ja sosiaalinen yhteenkuuluvuus%quot% -erityisjaosto antoi lausuntonsa 28. huhtikuuta 2006. Esittelijä oli Philippe LEVAUX.</p>
        <p>Euroopan talous- ja sosiaalikomitea hyväksyi 17.— 18. toukokuuta 2006 pitämässään 427. täysistunnossa ( toukokuun 17. päivän kokouksessa) seuraavan lausunnon. Äänestyksessä annettiin 143 ääntä puolesta ja 0 vastaan 6:n pidättyessä äänestämästä.</p>
        <p>1. Päätelmät</p>
        <p>1.1 ETSK toteaa pitävänsä myönteisenä verotusta koskevien sääntöjen yhdenmukaistamista Euroopan unionissa pitkällä aikavälillä. Yhdenmukaistamisen tiellä on kuitenkin valitettavasti vielä useita esteitä. Niinpä ETSK toteaa seuraavaa:</p>
        <p>- Komitea ilmaisee toistamiseen suhtautuvansa myönteisesti komission suuntaviivoihin ja pyrkimyksiin tukea pk-yritysten toimintaympäristön kehittämistä. Komiteaa askarruttavat kuitenkin ehdotetun järjestelyn tehokkuus ja sen rajallisuus.</p>
        <p>- Komitea katsoo, että koska kyseessä on kokeilu, olisi ollut tarkoituksenmukaisempaa ehdottaa konkreettisiin kokemuksiin pohjautuvaa, tarkemmin rajattua järjestelmää, joka perustuisi tiettyjen valtioiden ja pk-yritysten toimialajärjestöjen vapaaehtoisiin sitoumuksiin, ja rajata kokeilukauden pituus viiteen vuoteen. Tämän jälkeen otettaisiin oppia kokeilusta saaduista käyttökelpoisista tuloksia ja hyödynnettäisiin niitä käytännössä soveltuvin osin.</p>
        <p>- Komitea ehdottaa komissiolle, että se ottaisi huomioon jäljempänä luetelluissa lausunnoissa esitetyt seikat ja laatisi pitkän aikavälin suuntaviivat, joissa pk-yrityksille annettaisiin johdonmukaisia ratkaisuja ja lunastettaisiin ennen kaikkea lupaus laatia %quot%eurooppalaisen pk-yrityksen%quot% perussääntö.</p>
        <p>2. ETSK:n aiemmin antamat lausunnot</p>
        <p>2.1 Useiden viime vuosina tehtyjen ehdotusten jälkeen komissio on julkaissut nyt käsiteltävän tiedonannon. Se on uusi panos, jonka tarkoituksena on tarjota pienille ja keskisuurille yrityksille (pk-yrityksille) verotukseen ja erityisesti yhtiöveroon liittyviä uusia mahdollisuuksia, sillä etenkin Lissabonin toimintaohjelmassa todetaan useaan otteeseen, että pk-yritykset ovat tärkeitä työpaikkojen ja vaurauden luojia EU:ssa.</p>
        <p>2.2 Euroopan talous- ja sosiaalikomiteaa on 90-luvun lopulta lähtien kuultu useaan kertaan asiaa käsittelevistä tai siihen liittyvistä ehdotuksista, suosituksista ja tiedonannoista. Alla on luettelo tuoreimmista komitealta pyydetyistä tai sen oma-aloitteisesti antamista lausunnoista, joissa käsitellään eurooppayhtiön käsitettä pk-yrityksiin sovellettuna ja verotuksen yksinkertaistamistoimia, jotka ovat välttämättömiä pk-yritysten tiellä olevien esteiden poistamiseksi viipymättä.</p>
        <p>- Vuonna 2000 annettu ETSK:n oma-aloitteinen lausunto aiheesta %quot%Pienyrityksiä koskeva eurooppalainen peruskirja%quot% [1]. Siinä esitetään tusinan verran ehdotuksia ja kehotetaan yksinkertaistamaan pk-yritysten verotusjärjestelmää ja olemaan verottamatta sellaisten mikroyritysten voittoa, joilla on hyvin pieni liikevaihto.</p>
        <p>- Vuonna 2001 annettu ETSK:n lausunto, aiheena komission tiedonanto %quot%Euroopan unionin veropolitiikan ensisijaiset tavoitteet tulevina vuosina%quot% [2]. Lausunnossa todetaan, että ETSK kannattaa kaikkia komission asettamia veropoliittisia tavoitteita ja korostaa tarvetta koordinoida yhteisöverotusta, jotta jäsenvaltioiden välisistä eroista johtuvat pk-yritysten hankaluudet poistetaan.</p>
        <p>- Vuonna 2002 annettu ETSK:n oma-aloitteinen lausunto aiheesta %quot%Pk-yritysten eurooppalainen perussääntö%quot% [3]. Perussäännöllä tulisi %quot%— — varmistaa [pk-yritysten] tasavertainen kohtelu suurempien yritysten kanssa — —. Tavoitteena on myös antaa pk-yrityksille eurooppalainen laatumerkki, jotta niiden toiminta sisämarkkinoilla helpottuisi ja vältetään moninkertaisen verotuksen vaara.%quot%</p>
        <p>- Vuonna 2002 annettu ETSK:n oma-aloitteinen lausunto aiheesta %quot%Yritysten välitön verotus%quot% [4]. Komitea kehotti nopeuttamaan välittömästi toimenpiteitä, joilla pyritään poistamaan kaksinkertainen verotus. Komitea %quot%— — hyväksyy veroesteettömien sisämarkkinoiden tavoitteen yhteisine periaatteineen — — ja korostaa, että tavoitteena oleva yhtenäinen veropohja kaikille EU:ssa toimiville yrityksille ei ole ristiriidassa EU:n jäsenvaltioiden ja alueiden riippumattoman veronkanto-oikeuden kanssa, sillä jäsenvaltioilla ja alueilla säilyy oikeus päättää veroaste.%quot%</p>
        <p>- Vuonna 2003 annettu ETSK:n lausunto aiheesta %quot%Ehdotus neuvoston direktiiviksi jäsenvaltioissa sijaitseviin emo- ja tytäryhtiöihin sovellettavasta yhteisestä verojärjestelmästä annetun direktiivin 90/435/ETY muuttamisesta%quot% [5]. ETSK suhtautuu myönteisesti komission tekemään ehdotukseen %quot%— — pyrkiä joko poistamaan kaksin- tai monikertainen verorasitus, joka kohdistuu tytäryhtiön jakamaan voittoon siinä jäsenvaltiossa, jossa emoyhtiö tai sen pysyvä toimipaikka sijaitsee, tai keventämään rasitusta%quot%.</p>
        <p>- Vuonna 2003 annettu ETSK:n oma-aloitteinen lausunto aiheesta %quot%Verotus Euroopan unionissa: yhteiset periaatteet, verotuksen yhdenmukaistaminen ja määräenemmistöäänestysten mahdollisuus%quot% [6]. Lausunnossaan komitea kehottaa tarkastelemaan perusteellisesti kolmea kysymystä, muun muassa yritysten yhteisen veropohjan käyttöönottoa ja yhtiöiden vähimmäisveroasteesta päättämistä määräenemmistöllä.</p>
        <p>- Vuonna 2004 annettu ETSK:n valmisteleva lausunto aiheesta %quot%Pk-yritysten sekä osuus- ja yhteisötalouden yritysten sopeutumiskyky talouden dynamiikan sanelemiin muutoksiin nähden%quot% [7]. Lausunnossa ETSK toteaa seuraavaa: %quot%Pk-yritysten sekä osuus- ja yhteisötalouden yritysten kohtaamia esteitä maailmanlaajuisille markkinoille pääsyn suhteen olisi vähennettävä siten, että niiden hallinnollisia ja oikeudellisia velvoitteita vähennettäisiin.%quot%</p>
        <p>- Vuonna 2004 annettu ETSK:n lausunto, aiheena komission tiedonanto %quot%Sisämarkkinat ilman yhtiöveroesteitä%quot% [8]. ETSK korostaa lausunnossaan seuraavia seikkoja:</p>
        <p>- Kohta 3.2 %quot%Tarvitaan siis uutta pontta EU:n yhtiöverotusjärjestelyiden konsolidoimiselle, — — sillä pk-yrityksillä ei ole valmiuksia selvitä 15:stä (pian 25:stä) eri säännöstöstä.%quot%</p>
        <p>- Kohta 3.3 %quot%Komitea pitää pk-yritysten kannalta asianmukaisena vaihtoehtona kotivaltiossa tapahtuvaa verotusta; tässä voitaisiin soveltaa liikevaihtokattoa.%quot%</p>
        <p>- Kohta 3.3.1 %quot%Komission käynnistämä kotivaltiossa tapahtuvan verotuksen pilottihanke tarjoaa ratkaisun pk-yritysten rajanylittävää toimintaa ajatellen ja keventää niiden verotukseen liittyvää hallinnollista taakkaa. Kotivaltiossa tapahtuvan verotuksen järjestelmää voitaisiin aluksi testata kahdenvälisesti ja arvioinnin jälkeen mahdollisesti laajentaa koko EU:n kattavaksi.%quot%</p>
        <p>- Kohta 3.4 %quot%EU:n yhteinen veropohja on tärkeä ensimmäinen askel.%quot%</p>
        <p>- Kohta 3.7 %quot%ETSK pyytää jälleen kerran jäsenvaltioita vaikutusvaltaisimpina tahoina kiinnittämään huomiota tarpeeseen laatia sopimus, joka antaisi erityisesti pk-yrityksille mahdollisuuden laajentaa toimintaansa kotimaansa ulkopuolelle ja kannustaisi niitä siihen sekä työpaikkojen lisäämiseen, sillä nimenomaan pk-yritykset luovat tunnetusti eniten uusia työpaikkoja.%quot%</p>
        <p>2.3 ETSK lainaa viiden viime vuoden aikana annettuja kahdeksaa lausuntoa seuraavista syistä:</p>
        <p>- korostaakseen komitean panoksen merkitystä</p>
        <p>- palauttaakseen mieliin tarkoituksenmukaiset toimenpiteet, joilla pk-yrityksille tarjotaan keinot lisätä toimintaansa EU:n sisämarkkinoilla</p>
        <p>- korostaakseen, että komissio on osoittanut päättäväisyydellään pyrkivänsä löytämään asiaan ratkaisuja.</p>
        <p>2.4 ETSK pahoittelee kuitenkin sitä, ettei viiden viimeksi kuluneen vuoden aikana ole saatu aikaan tehokasta järjestelyä. Komitea kehottaa painokkaasti myös Euroopan parlamenttia ja neuvostoa poistamaan vihdoin esteet, jotka nyt on selkeästi kartoitettu.</p>
        <p>3. Komission ehdotukset ja ETSK:n panos</p>
        <p>3.1 Vaikka ETSK:lla on tunne siitä, että se on antanut etukäteen samaan tulokseen tähtääviä lausuntoja komission ehdotusten kiinnostavuudesta, komitea haluaa vielä ottaa kantaa useisiin seikkoihin.</p>
        <p>3.2 Komissio toteaa tiedonannossaan, että pk-yritysten osuus on sisämarkkinoilla selvästi vähäisempi kuin kooltaan suurempien yritysten. Tämä johtuu etenkin verotuksellisista syistä. Komissio toteaa, että pk-yrityksiä on syytä kannustaa ulottamaan toimintansa valtakunnan rajojen yli, ja suosittaa pk-yritysten verottamista kotivaltiossa. Komissio ehdottaa, että jäsenvaltiot ja yritykset testaisivat yhtiöverotuksessa ja erityisesti yhtiöveron osalta kotivaltiossa tapahtuvan verotuksen käsitettä kokeiluhankkeen muodossa.</p>
        <p>3.3 ETSK on jo aiemmin kehottanut toteuttamaan edellä mainitun aloitteen ja ilmaissut kannattavansa sitä periaatteessa. Komitea muistuttaa kuitenkin, että vain harvoilla pk-yrityksillä on aikomus laajentaa toimintaansa kotivaltionsa rajojen ulkopuolelle. Kokeilua ei myöskään voida toteuttaa kuin muutamassa yrityksessä, jotka joko sijaintinsa tai toiminta-ajatuksensa perusteella ovat strategisesti kiinnostuneet harjoittamaan toimintaansa ulkomailla. Vaikka ETSK on asiasta komission kanssa periaatteessa yhtä mieltä, komitea toivoo komission selkiyttävän seuraavia seikkoja:</p>
        <p>- Suunnilleen kuinka moni pk-yritys on lähitulevaisuudessa potentiaalisesti kiinnostunut toteuttamaan tässä tarkoitetun, yhtiöveropohjan laskentaan liittyvän järjestelyn?</p>
        <p>- Millainen taloudellinen painoarvo kyseisillä yrityksillä on EU:ssa?</p>
        <p>- Millä toimialoilla on eniten kyseisiä yrityksiä?</p>
        <p>3.3.1 Tavoitteena on lisätä kasvua ja työllisyyttä helpottamalla pk-yritysten toimintaa. Samalla on kuitenkin otettava huomioon unionin budjettivarojen rajallisuus. ETSK:n mielestä on vältettävä jakamasta rahaa joka suuntaan ja asetettava etusijalle muutamat tehokkuuteen tähtäävät toimenpiteet. Käytettävissä olevien tilastotietojen avulla onkin aiheellista varmistaa, että ehdotettu toimenpide on tehokas, ja verrata sen tehoa muihin toimenpiteisiin, jotka saattaisivat olla tarkoituksenmukaisempia. ETSK:ta hämmästyttää se, että koska asiasta ei ole riittävästi tietoa, komissio ei pysty vaikutusarvioissaan mittaamaan ehdottamansa toimenpiteen toteuttamiseen liittyviä kustannuksia.</p>
        <p>3.4 Komissio perustelee ehdotuksensa kiinnostavuutta vetoamalla vuoden 2004 jälkimmäisellä puoliskolla pk-yrityksille ja kaikkien 25 jäsenvaltion toimialajärjestöille tekemänsä kyselyn tuloksiin. Komissiolle palautettiin vain 194 kyselylomaketta, joista 168 oli peräisin saksalaisyrityksistä (ks. liiteasiakirja).</p>
        <p>3.4.1 ETSK toteaa, ettei kyselytutkimukseen tulleiden vastausten määrä ole EU:n kokoisen alueen kannalta merkityksellinen, sillä unionissa on useita miljoonia pk-yrityksiä, joista kaksi miljoonaa toimii yksistään rakennusalalla. Komiteaa hämmästyttää niin ikään se, ettei toimialajärjestöjen ja työmarkkinaosapuolten panoksesta ole annettu tietoja. ETSK kehottaa komissiota toimittamaan niiden panokset komitealle tiedoksi, elleivät ne ole luottamuksellisia.</p>
        <p>3.4.2 ETSK katsoo, että koska kyselytutkimus antaa hyvin vähän käyttökelpoista tietoa, komission ei olisi pitänyt tehdä sen pohjalta päätelmiä, joita ei ehkä ole perusteltu riittävästi.</p>
        <p>3.5 ETSK katsoo, että komission olisi ryhdyttävä seuraaviin toimenpiteisiin:</p>
        <p>- etsittävä syyt siihen, miksi yritykset eivät olleet kiinnostuneita kyselytutkimuksesta</p>
        <p>- varattava riittävät määrärahat kyselytutkimukseen erikoistuneilla ammattilaisilla teetettävään tutkimukseen. Asiantuntijat tutkisivat ennakolta, olisivatko kyselyn tavoite, sen päämäärä ja itse sisältö relevantteja. Olemalla samaan aikaan yhteydessä sellaisiin pk-yrityksiin, joilla on jo tytäryhtiöitä muissa valtioissa, voitaisiin arvioida paremmin, millaisia vaikeuksia kyseisillä yrityksillä todellisuudessa on</p>
        <p>- vältettävä levittämästä kyselylomaketta ainoastaan Internetin välityksellä, sillä tällainen tapa ei tunnu soveltuvan kovinkaan hyvin pk-yritysten tarpeisiin, vaan palvelee pikemminkin organisaatioita, jotka vierailevat säännöllisesti komission Internet-sivuilla.</p>
        <p>3.5.1 Olisiko myös niin, että sellaisten pk-yritysten johto, joilla on vakaa aikomus sijoittautua toiseen jäsenvaltioon, ei katso olevansa huolestunut ensi sijassa siitä, miten yrityksiä verotetaan, vaan etsii pikemminkin toisesta jäsenvaltiosta kaupallista henkilöstöä, sijoittaa markkinointiin ja pyrkii tuottamaan voittomarginaalia?</p>
        <p>3.5.2 Tiettyjen pk-yritysten johtajat saattavat puolestaan katsoa, että päättäessään sijoittua toiseen jäsenvaltioon heillä on monia niin monimutkaisia hallinnollisia, oikeudellisia, sosiaalisia, verotuksellisia ym. ongelmia, että tytäryhtiön verotuskäytäntö on marginaalinen ja ennenaikainen seikka huolehdittavaksi, ja pitävät sen sijaan parempana perustaa %quot%yhteisyrityksen%quot% paikallisen yrityksen kanssa (mikä edistää unionin yhteenkuuluvuutta).</p>
        <p>3.6 Komissio määrittelee suosittelemansa kokeilujärjestelyn soveltamisalan ja tavoitteet seuraavasti:</p>
        <p>- Kokeilujärjestelyä sovelletaan laajapohjaisesti kaikkiin pk-yrityksiin, myös alle 10 työntekijän mikroyrityksiin.</p>
        <p>- Voiton verotus määräytyy emoyhtiön kotivaltion veropohjan mukaisesti, vaikka kaikki tytäryhtiöt ja yrityksen pysyvä toimipaikka sijaitsisivat toisessa järjestelyyn osallistuvassa jäsenvaltiossa.</p>
        <p>- Näin määritelty veropohja jaetaan asianomaisten jäsenvaltioiden kesken suhteessa niiden osuuteen yrityksen kokonaispalkkakuluista ja/tai yhtiön kokonaisliikevaihdosta. Tämän jälkeen kukin jäsenvaltio soveltaa osalleen lankeavaan veropohjaan omaa veroastettaan.</p>
        <p>- Tappiot korvataan yli rajojen.</p>
        <p>Näin alennettaisiin yhtiöveron moninaisista kansallisista säännöistä pk-yrityksille aiheutuvia kustannuksia, sillä tavallisesti pk-yritysten on käännyttävä veroasioissa kalliiden asiantuntijoiden puoleen.</p>
        <p>3.7 ETSK toteaa, että edellä luetellut tavoitteet ja järjestelyn soveltamisala vastaavat aiempia pyrkimyksiä. Komitea vahvistaa siis olevansa komission kanssa yhtä mieltä järjestelystä ja suosittaa, että mikäli koehankkeet onnistuvat, niiden päätyttyä otetaan viipymättä käyttöön vahingollisen verokilpailun eurooppalainen seuranta- ja mahdollisesti valvontajärjestelmä, jonka avulla yrityksiä estetään esimerkiksi siirtämästä pääkonttoriaan sellaisiin unionivaltioihin, joissa olisi edulliset yhtiöveron määräytymisperusteet.</p>
        <p>3.8 Komissio kehottaa jäsenvaltioita neuvottelemaan asiasta ja tekemään kahdenvälisiä sopimuksia kokeilujärjestelyn käytännön toteutustavoista sekä ottamaan huomioon ehdottamansa yleiset suuntaviivat, joilla ei kuitenkaan ole velvoittavaa vaikutusta. Komissio esittää omille yksiköilleen, että ne valmentaisivat ja kannustaisivat jäsenvaltioita tekemään kahdenvälisiä sopimuksia.</p>
        <p>3.9 ETSK ymmärtää hyvin komission toimintarajoitteet ja suhtautuu myönteisesti siihen, että komissio on ottanut itselleen aloitteentekijän ja kannustajan roolin. Näin asiasta kiinnostuneet pk-yritykset voivat kokeilla tiettyjen EU-valtioiden kahdenvälisiin sopimuksiin perustuvia järjestelyjä. Kokeilusta saatavien tulosten pohjalta komissio ehdottaa aikanaan kokeilun laajentamista parhaiten toimivia kokeilujärjestelyjä hyödyntämällä.</p>
        <p>3.10 ETSK yhtyy komission kantaan ja toteaa, että yksi pk-yritysten tiellä olevista suurimmista esteistä on jäsenvaltioiden lainsäädännön kirjavuus. Kun 25 jäsenvaltion tekemät kahdenväliset sopimukset poikkeavat kaikki periaatteiltaan toisistaan, pk-yritykset hyödyntävät niistä vain muutamia. Sopimusten kirjavuus ei siis yksinkertaista pk-yritysten toimintaa.</p>
        <p>3.11 ETSK:ta askarruttaa lisäksi se, miten komission valinta olla ehdottamatta tarkemmin rajattua kokeilujärjestelyä vaikuttaa käytännössä. Miten verotusta koskevat säännöt yhdenmukaistetaan (mikä on aikanaan toivottavaa) sen jälkeen, kun useita kahdenvälisiä sopimuksia aletaan soveltaa, jos lähtökohtaisesti ei päätetä tietyistä lähentämisperusteista?</p>
        <p>3.12 ETSK huomauttaa lopuksi, ettei ole tutkittu yksityiskohtaisesti, onko Euroopassa — tiettyjen valtioiden tai alueiden välillä tai esimerkiksi Sveitsin, Liechtensteinin, Vatikaanin tai Monacon, San Marinon ja Andorran ruhtinaskunnan kanssa — järjestelyjä, joilla valtioiden, alueiden tai kuntien verotusjärjestelmien kirjavuuden vaikutukset yrityksiin (etenkin pk-yrityksiin) poistettaisiin tai niitä lievennettäisiin.</p>
      </div>
      <div type="signature">
        <p>Bryssel 17. toukokuuta 2006.</p>
        <p>Euroopan talous- ja sosiaalikomitean</p>
        <p>puheenjohtaja</p>
        <p>Anne-Marie Sigmund</p>
        <p>[1] EYVL C 204, 18.7.2000, s. 57.</p>
        <p>[2] EYVL C 48, 21.2.2002, s. 73.</p>
        <p>[3] EYVL C 125, 27.5.2002, s. 100.</p>
        <p>[4] EYVL C 241, 7.10.2002, s. 75.</p>
        <p>[5] EUVL C 32, 5.2.2004, s. 118.</p>
        <p>[6] EUVL C 80, 30.3.2004, s. 139.</p>
        <p>[7] EUVL C 120, 20.5.2005, s. 10.</p>
        <p>[8] EUVL C 117, 30.4.2004, s. 41.</p>
        <p>--------------------------------------------------</p>
      </div>
    </body>
</html>
