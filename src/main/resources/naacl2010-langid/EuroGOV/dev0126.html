<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Avviso di apertura di una nuova inchiesta, ai sensi dell'articolo 12 del regolamento (CE) n. 384/96 del Consiglio, sulle misure antidumping applicabili alle importazioni di ciclamato di sodio originario della Repubblica popolare cinese</head>
      <div type="body">
        <p>Avviso di apertura di una nuova inchiesta, ai sensi dell'articolo 12 del regolamento (CE) n. 384/96 del Consiglio, sulle misure antidumping applicabili alle importazioni di ciclamato di sodio originario della Repubblica popolare cinese</p>
        <p>(2005/C 101/11)</p>
        <p>La Commissione ha ricevuto una domanda, in conformità dell'articolo 12 del regolamento (CE) n. 384/96 del Consiglio [1] (di seguito: "il regolamento di base"), relativa all'apertura di un'inchiesta per stabilire se le misure antidumping imposte sulle importazioni di ciclamato di sodio originario della Repubblica popolare cinese abbiano inciso sui prezzi di esportazione, sui prezzi di rivendita o sui successivi prezzi di vendita nella Comunità.</p>
        <p>1. Domanda di riesame</p>
        <p>La domanda è stata presentata il 14 marzo 2005 dalla Productos Aditivos S.A. (di seguito: "il richiedente"), l'unico produttore di ciclamato di sodio nella Comunità.</p>
        <p>2. Prodotto</p>
        <p>Il prodotto oggetto dell'inchiesta è il ciclamato di sodio originario, fra l'altro, della Repubblica popolare cinese (di seguito "il prodotto in esame"), attualmente classificabile al codice NC ex29299000. Tale codice NC è indicato a titolo puramente informativo.</p>
        <p>3. Misure in vigore</p>
        <p>Le misure attualmente in vigore consistono in dazi antidumping definitivi sulle importazioni di ciclamato di sodio originario, fra l'altro, della Repubblica popolare cinese, istituiti dal regolamento (CE) n. 435/2004 del Consiglio [2].</p>
        <p>4. Motivazione della nuova inchiesta</p>
        <p>Il richiedente ha presentato elementi di prova sufficienti che mostrano che l'imposizione di dazi antidumping sulle importazioni di ciclamato di sodio originario della Repubblica popolare cinese ha comportato un calo dei prezzi all'esportazione e non ha modificato in misura sufficiente i prezzi di rivendita o i successivi prezzi di vendita nella Comunità.</p>
        <p>Il richiedente ha fornito elementi di prova che indicano un netto calo dei prezzi all'esportazione e dei prezzi di rivendita successivamente all'imposizione delle misure, malgrado un aumento significativo dei prezzi delle materie prime e il fatto che i dazi antidumping siano stati applicati all'inizio del 2004.</p>
        <p>Il richiedente ha inoltre esaminato altri fattori che avrebbero potuto incidere sui prezzi all'esportazione del prodotto interessato nella Comunità, ossia i tassi di cambio, il costo delle materie prime, ecc. Nessun altro fattore sembra spiegare l'evoluzione dei prezzi sopra menzionata.</p>
        <p>5. Procedura</p>
        <p>Avendo stabilito, previa consultazione del comitato consultivo, che la richiesta è stata presentata dall'industria comunitaria e che esistono elementi di prova sufficienti per giustificare l'apertura di un'inchiesta, la Commissione avvia una nuova inchiesta, ai sensi dell'articolo 12 del regolamento di base, sulle misure applicabili alla importazioni di ciclamato di sodio originario della Repubblica popolare cinese per stabilire se tali misure hanno avuto effetti sui prezzi all'esportazione, i prezzi di rivendita o i successivi prezzi di vendita nella Comunità.</p>
        <p>a) Questionari</p>
        <p>Per ottenere le informazioni ritenute necessarie ai fini della nuova inchiesta, la Commissione invierà un questionario agli esportatori/produttori della Repubblica popolare cinese, agli importatori e alle autorità del paese esportatore interessato.</p>
        <p>In ogni caso, tutte le parti interessate sono invitate a contattare al più presto la Commissione via fax per sapere se sono incluse nella domanda e, se del caso, per richiedere un questionario entro il termine stabilito al paragrafo 6, lettera a), del presente avviso, poiché il termine stabilito al paragrafo 6, lettera b), del medesimo è valido per tutte le parti interessate.</p>
        <p>b) Raccolta di informazioni e audizioni</p>
        <p>Tutte le parti interessate sono invitate a comunicare le proprie osservazioni, a presentare informazioni diverse da quelle contenute nelle risposte al questionario e a fornire elementi di prova. Tali informazioni ed elementi di prova devono pervenire alla Commissione entro il termine di cui al paragrafo 6, lettera b), del presente avviso.</p>
        <p>La Commissione può inoltre procedere all'audizione delle parti interessate che ne facciano richiesta e che dimostrino di avere particolari motivi per essere sentite. Tale richiesta deve essere presentata entro i termini fissati al punto 6, lettera c), del presente avviso.</p>
        <p>6. Termini</p>
        <p>a) Termine per la richiesta di un questionario</p>
        <p>Tutte le parti interessate che non hanno collaborato all'inchiesta che ha portato all'istituzione delle misure oggetto della presente nuova inchiesta devono chiedere un questionario al più presto e comunque entro e non oltre 15 giorni dalla pubblicazione del presente avviso nella Gazzetta ufficiale dell'Unione europea.</p>
        <p>b) Termine entro il quale le parti devono manifestarsi, rispondere al questionario e fornire qualsiasi altra informazione</p>
        <p>Salvo ove altrimenti disposto, tutte le parti interessate devono manifestarsi prendendo contatto con la Commissione, comunicare le loro osservazioni, presentare le risposte al questionario e fornire qualsiasi altra informazione entro 40 giorni dalla data di pubblicazione del presente avviso nella Gazzetta ufficiale dell'Unione europea, affinché tali osservazioni ed informazioni possano essere prese in considerazione nel corso della nuova inchiesta. È importante sottolineare che al rispetto di detto termine è subordinato l'esercizio della maggior parte dei diritti procedurali stabiliti nel regolamento di base.</p>
        <p>c) Audizioni</p>
        <p>Tutte le parti interessate possono inoltre chiedere di essere sentite dalla Commissione entro lo stesso termine di 40 giorni.</p>
        <p>7. Comunicazioni scritte, risposte al questionario e corrispondenza</p>
        <p>Tutte le comunicazioni e le richieste delle parti interessate devono essere formulate per iscritto (non in formato elettronico, salvo disposizione contraria), complete di nome, indirizzo, indirizzo e-mail e numeri di telefono e di fax della parte interessata. Tutte le comunicazioni scritte, comprese le risposte ai questionari e la corrispondenza inviate dalle parti interessate in forma riservata devono essere contrassegnate dalla dicitura "Diffusione limitata" [3] e, conformemente all'articolo 19, paragrafo 2, del regolamento di base, devono essere corredate di una versione non riservata contrassegnata dalla dicitura "CONSULTABILE DA TUTTE LE PARTI INTERESSATE".</p>
        <p>Indirizzo della Commissione per contatti e informazioni:</p>
        <p>Commissione europea</p>
        <p>Direzione generale Commercio</p>
        <p>Direzione B</p>
        <p>Ufficio J-79 5/16</p>
        <p>B-1049 Bruxelles</p>
        <p>Fax (32-2) 295 65 05</p>
        <p>8. Omessa collaborazione</p>
        <p>Qualora una parte interessata rifiuti l'accesso alle informazioni necessarie, non le comunichi entro i termini stabiliti oppure ostacoli gravemente lo svolgimento dell'inchiesta, possono essere elaborate conclusioni provvisorie o definitive, affermative o negative, in base ai dati disponibili, in conformità dell'articolo 18 del regolamento di base.</p>
        <p>Se si accerta che una parte interessata ha fornito informazioni false o fuorvianti, non si tiene conto di tali informazioni e possono essere utilizzati i dati disponibili. Se una parte interessata non collabora, o collabora soltanto parzialmente, e vengono utilizzati i dati disponibili ai sensi dell'articolo 18 del regolamento di base, l'esito dell'inchiesta potrebbe essere per tale parte meno favorevole rispetto alle conclusioni che sarebbero state eventualmente raggiunte se essa avesse collaborato.</p>
        <p>[1] GU L 56 del 6.3.1996, pag. 1. Regolamento modificato da ultimo dal regolamento (CE) n. 461/2004 del Consiglio (GU L 77 del 13.3.2004, pag. 12).</p>
        <p>[2] GU L 72 dell'11.3.2004, pag. 1.</p>
        <p>[3] Ciò significa che il documento è riservato esclusivamente ad uso interno. Esso è protetto conformemente all'articolo 4 del regolamento (CE) n. 1049/2001 del Parlamento europeo e del Consiglio (GU L 145 del 31.5.2001, pag. 43). È un documento riservato conformemente all'articolo 19 del regolamento (CE) n. 384/96 del Consiglio (GU L 56 del 6.3.1996, pag. 1) e all'articolo 6 dell'accordo dell'OMC sull'attuazione dell'articolo VI del GATT 1994 (accordo antidumping).</p>
        <p>--------------------------------------------------</p>
      </div>
    </body>
</html>
