<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>REGULAMENTUL (CE) nr. 873/2004 AL CONSILIULUI</p>
        <p>din 29 aprilie 2004</p>
        <p>de modificare a Regulamentului (CE) nr. 2100/94 de instituire a unui regim de protecţie comunitară a soiurilor de plante</p>
        <p>CONSILIUL UNIUNII EUROPENE,</p>
        <p>având în vedere Tratatul de instituire a Comunităţii Europene, în special articolul 308,</p>
        <p>având în vedere propunerea Comisiei,</p>
        <p>având în vedere avizul Parlamentului European1,</p>
        <p>întrucât:</p>
        <p>(1) Regulamentul (CE) nr. 2100/94 al Consiliului din 27 iulie 1994 de instituire a unui regim de protecţie comunitară a soiurilor de plante2 creează, în paralel cu regimurile naţionale, un regim comunitar de protecţie a proprietăţii industriale pentru soiurile de plante, valabil în întreaga Comunitate ("regim de protecţie comunitară a soiurilor de plante").</p>
        <p>(2) punerea în practică şi aplicarea acestui regim sunt asigurate de un oficiu comunitar cu personalitate juridică, denumit "Oficiul comunitar al soiurilor de plante" ("Oficiul").</p>
        <p>(3) termenul "licenţă obligatorie" ar trebui să aibă aceeaşi semnificaţie şi acelaşi conţinut ca termenul curent "licenţă de exploatare obligatorie".</p>
        <p>(4) numai Oficiul este abilitat să acorde o licenţă obligatorie pentru un soi de plante care fac obiectul unei protecţii comunitare a soiurilor de plante.</p>
        <p>(5) Directiva 98/44/CE a Parlamentului European şi a Consiliului din 6 iulie 1998 privind protecţia juridică a invenţiilor biotehnologice3 creează cadrul juridic comunitar al protecţiei invenţiilor biotehnologice. Articolul 12 din această directivă stabileşte regulile aplicabile în cazul acordării licenţei obligatorii pentru exploatarea neexclusivă a unui soi de plante protejat, inclusiv a unui soi de plante care beneficiază de o protecţie comunitară, care presupun o invenţie brevetată, şi reciproc.</p>
        <p>(6) articolul 29 din Regulamentul (CE) nr. 2100/94, care prevede, în mod general, acordarea unor licenţe obligatorii pentru soiurile de plante comunitare din motive de interes public, nu menţionează în mod explicit licenţele care urmează să fie acordate în temeiul articolului 12 din Directiva 98/44/CE.</p>
        <p>(7) ţinând seama că este necesară asigurarea transparenţei şi coerenţei sistemului de licenţe reciproce obligatorii, se impune modificarea dispoziţiilor Regulamentului (CE) nr. 2100/94, menţionându-se explicit şi enunţându-se condiţiile specifice privind licenţele obligatorii prevăzute în Directiva 98/44/CE.</p>
        <p>(8) trebuie să se ţină seama de importanţa naţională a protecţiei invenţiilor biotehnologice prevăzută în Directiva 98/44/CE, precum şi de necesitatea de a se asigura ca titularul brevetului naţional să obţină o licenţă reciprocă pentru un soi de plante numai în statul membru sau statele membre în care acesta poate valorifica un brevet pentru o invenţie biotehnologică.</p>
        <p>(9) pentru adoptarea prezentului regulament, tratatul nu prevede alte puteri decât cele conferite de articolul 308,</p>
        <p>ADOPTĂ PREZENTUL REGULAMENT:</p>
        <p>Articolul 1</p>
        <p>Articolul 29 din Regulamentul (CE) nr. 2100/94 se înlocuieşte cu următorul text:</p>
        <p>"Articolul 29</p>
        <p>Licenţă obligatorie</p>
        <p>(1) O licenţă obligatorie este acordată de Oficiu uneia sau mai multor persoane, în cazul în care această persoană sau aceste persoane solicită acest lucru, dar numai în interes public şi după consultarea Consiliului de administraţie prevăzut la articolul 36.</p>
        <p>(2) La solicitarea unui stat membru, a Comisiei sau a unei organizaţii create la nivel comunitar şi înregistrate de Comisie, se poate acorda o licenţă obligatorie fie unei categorii de persoane care corespund unor condiţii specifice, fie oricărei persoane dintr-unul sau mai multe state membre sau din întreaga Comunitate. Aceasta se poate acorda numai în interes public şi cu acordul Consiliului de administraţie.</p>
        <p>(3) În cazul acordării licenţei obligatorii în temeiul alineatelor (1), (2), (5) sau (5a), Oficiul precizează tipul de acte reglementate şi condiţiile rezonabile care trebuie respectate, precum şi condiţiile specifice prevăzute la alineatul (2). Condiţiile rezonabile ţin seama de interesele oricărui titular al unei protecţii a soiurilor de plante care ar fi afectate prin acordarea unei licenţe obligatorii. Acestea pot conţine o limită de durată posibilă, plata unei redevenţe corespunzătoare cu titlu de remuneraţie echitabilă a titularului şi îi pot impune acestuia unele obligaţii pe care el trebuie să le îndeplinească în vederea utilizării licenţei obligatorii.</p>
        <p>(4) La sfârşitul fiecărui an începând cu acordarea licenţei obligatorii în temeiul alineatelor (1), (2) (5) şi (5a) şi în limita duratei posibile menţionate la alineatul (3), fiecare parte la procedură poate solicita ca decizia privind acordarea licenţei de exploatare obligatorie să se anuleze sau să se modifice. Singurul motiv care se poate invoca în sprijinul acestei solicitări este că faptele decisive din momentul deciziei anterioare s-au modificat între timp.</p>
        <p>(5) La cerere, se acordă licenţa obligatorie titularului protecţiei unui soi derivat în mod esenţial, dacă se îndeplinesc criteriile enunţate la alineatul (1). Condiţiile rezonabile prevăzute la alineatul (3) cuprind plata unei redevenţe corespunzătoare cu titlu de remuneraţie echitabilă a titularului soiului iniţial.</p>
        <p>(5a) La cerere, se acordă titularului unui brevet privind o invenţie biotehnologică o licenţă obligatorie în vederea exploatării neexclusive a unui soi de plante protejat în conformitate cu articolul 12 alineatul (2) din Directiva 98/44/CE, cu condiţia plăţii unei redevenţe corespunzătoare cu titlu de remuneraţie echitabilă, în măsura în care titularul brevetului face dovada:</p>
        <p>(i) că acesta s-a adresat în zadar titularului dreptului soiului de plante pentru obţinerea unei licenţe contractuale şi</p>
        <p>(ii) că invenţia reprezintă un progres tehnic important, de un interes economic considerabil, în raport cu soiul de plante protejat.</p>
        <p>În cazul în care, pentru a-i permite achiziţionarea sau exploatarea dreptului său asupra unui soi de plante, unui titular i s-a acordat, în temeiul articolului 12 alineatul (1) din Directiva 98/44/CE, o licenţă obligatorie în vederea exploatării neexclusive a unei invenţii brevetate, se acordă, la solicitarea titularului brevetului, o licenţă reciprocă neexclusivă în condiţii rezonabile pentru exploatarea soiului de plante.</p>
        <p>Importanţa teritorială a licenţei sau a licenţei reciproce prevăzută în prezentul alineat se limitează la părţile Comunităţii prevăzute în brevet.</p>
        <p>(6) Regulamentul de aplicare prevăzut la articolul 114 poate cita alte cazuri ca exemple de interes public menţionat la alineatele (1), (2) şi (5a) şi să precizeze, pe de altă parte, normele de aplicare a alineatelor (1)-(5a).</p>
        <p>(7) Statele membre pot acorda licenţe obligatorii numai în cazul unei protecţii comunitare a soiurilor de plante."</p>
        <p>Articolul 2</p>
        <p>Prezentul regulament intră în vigoare în a douăzecea zi de la publicarea în Jurnalul Oficial al Uniunii Europene.</p>
        <p>Prezentul regulament este obligatoriu în toate elementele sale şi se aplică direct în toate statele membre.</p>
      </div>
      <div type="signature">
        <p>Adoptat la Luxemburg, 29 aprilie 2004.</p>
        <p>Pentru Consiliu</p>
        <p>Preşedintele</p>
        <p>M. McDOWELL</p>
        <p>1 Aviz emis la 13.1.2004 (nepublicat încă în Jurnalul Oficial).</p>
        <p>2 JO L 227, 1.9.1994, p. 1. Regulament modificat ultima dată de Regulamentul (CE) nr. 1650/2003 (JO L 245, 29.9.2003, p. 28).</p>
        <p>3 JO L 213, 30.7.1998, p. 13.</p>
      </div>
    </body>
</html>
