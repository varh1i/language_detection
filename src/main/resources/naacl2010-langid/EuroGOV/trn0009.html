<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Neuvoston asetus (EY) N:o 1080/2000, annettu 22 päivänä toukokuuta 2000, Yhdistyneiden Kansakuntien väliaikaisen Kosovon-siviilioperaation (UNMIK) sekä Bosnia ja Hertsegovinassa olevan korkean edustajan toimiston tukemisesta</head>
      <div type="body">
        <p>Neuvoston asetus (EY) N:o 1080/2000,</p>
        <p>annettu 22 päivänä toukokuuta 2000,</p>
        <p>Yhdistyneiden Kansakuntien väliaikaisen Kosovon-siviilioperaation (UNMIK) sekä Bosnia ja Hertsegovinassa olevan korkean edustajan toimiston tukemisesta</p>
        <p>EUROOPAN UNIONIN NEUVOSTO, joka</p>
        <p>ottaa huomioon Euroopan yhteisön perustamissopimuksen ja erityisesti sen 308 artiklan,</p>
        <p>ottaa huomioon komission ehdotuksen,</p>
        <p>ottaa huomioon Euroopan parlamentin lausunnon(1),</p>
        <p>sekä katsoo seuraavaa:</p>
        <p>(1) Yhteisö noudattaa aktiivista jälleenrakentamisen, pakolaisten ja kotiseudultaan siirtymään joutuneiden henkilöiden paluun avustamisen sekä taloudellisen ja alueellisen yhteistyön politiikkaa Kosovossa sekä Bosnia ja Hertsegovinassa, missä kansainvälinen yhteisö on luonut toimintoja siirtymävaiheen siviilihallinnon varmistamiseksi ja rauhansopimusten täytäntöönpanemiseksi. Nämä toiminnot ovat Yhdistyneiden Kansakuntien väliaikainen Kosovon-siviilioperaatio (UNMIK) sekä Bosnia ja Hertsegovinassa olevan korkean edustajan toimisto.</p>
        <p>(2) Näiden toimintojen luominen ajoissa sekä niiden säännöllinen toiminta voivat olla merkittäviä tekijöitä tähän politiikkaan liittyvän yhteisön avun mahdollisimman suuren tehokkuuden kannalta.</p>
        <p>(3) Olisi siten säädettävä oikeudellisesta kehyksestä, joka kattaa näille kahdelle toiminnalle annettavan yhteisön taloudellisen avun.</p>
        <p>(4) Tässä asetuksessa tarkoitetut toimet kuuluvat yhteisön Kosovossa sekä Bosnia ja Hersegovinassa harjoittamaan politiikkaan ja ne ovat tarpeellisia yhteisön tavoitteen saavuttamiseksi. Perustamissopimuksessa ei ole muuta tämän asetuksen antamiseen valtuuttavaa määräystä kuin 308 artikla,</p>
        <p>ON ANTANUT TÄMÄN ASETUKSEN:</p>
        <p>1 artikla</p>
        <p>1. Kosovossa sekä Bosnia ja Hersegovinassa harjoittamansa jälleenrakentamisen, pakolaisten ja kotiseudultaan siirtymään joutuneiden henkilöiden paluun avustamisen sekä taloudellisen ja alueellisen yhteistyön politiikkansa mukaisesti yhteisö osallistuu UNIMIKin (neljäs pilari) ja korkean edustajan toimiston perustamisen ja toiminnan rahoittamiseen.</p>
        <p>2. Rahoitus tapahtuu UNMIKin ja korkean edustajan toimiston talousarvioille annettavan tuen muodossa.</p>
        <p>2 artikla</p>
        <p>1. Komissio toteuttaa tässä asetuksessa tarkoitetut toimet.</p>
        <p>2. Tuen määrä, hyväksyttävät kustannukset, tukiajanjakso sekä täytäntöönpanoa, valvontaa ja hallintoa koskevat yksityiskohtaiset säännöt samoin kuin Euroopan yhteisön tuen lopullinen kohde määritellään Euroopan yhteisön puolesta toimivan komission ja edunsaajatoimintojen välillä tehtävissä rahoitussopimuksissa.</p>
        <p>Näissä rahoitussopimuksissa pyritään varmistamaan vastuun jakautuminen tasaisesti Euroopan unionin ja muiden kansainvälisen yhteisön toimijoiden välillä.</p>
        <p>3 artikla</p>
        <p>Komissio valvoo tämän asetuksen täytäntöönpanoa ja raportoi asiasta säännöllisesti Euroopan parlamentille ja neuvostolle.</p>
        <p>4 artikla</p>
        <p>Rahoitussopimuksissa sekä niistä johtuvissa täytäntöönpanosopimuksissa tai -asiakirjoissa on nimenomaisesti määrättävä siitä, että komissio, sen valtuuttamat elimet, tilintarkastustuomioistuin ja Euroopan petostentorjuntavirasto (OLAF) voivat tarvittaessa tehdä paikalla suoritettavan tarkastuksen.</p>
        <p>5 artikla</p>
        <p>Tämä asetus tulee voimaan sitä päivää seuraavana päivänä, jona se julkaistaan Euroopan yhteisöjen virallisessa lehdessä.</p>
        <p>Tämä asetus on kaikilta osiltaan velvoittava, ja sitä sovelletaan sellaisenaan kaikissa jäsenvaltioissa.</p>
      </div>
      <div type="signature">
        <p>Tehty Brysselissä 22 päivänä toukokuuta 2000.</p>
        <p>Neuvoston puolesta</p>
        <p>Puheenjohtaja</p>
        <p>J. Gama</p>
        <p>(1) Lausunto annettu 4. toukokuuta 2000 (ei vielä julkaistu virallisessa lehdessä).</p>
      </div>
    </body>
</html>
