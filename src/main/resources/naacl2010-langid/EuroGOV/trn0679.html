<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Mededeling van de Commissie aan het Europees Parlement en de Raad over acties voor een veiliger Europa /* COM/2006/0328 def. */</head>
      <div type="body">
        <p>[pic] | COMMISSIE VAN DE EUROPESE GEMEENSCHAPPEN |</p>
        <p>Brussel, 23.6.2006</p>
        <p>COM(2006) 328 definitief</p>
        <p>MEDEDELING VAN DE COMMISSIE AAN HET EUROPEES PARLEMENT EN DE RAAD</p>
        <p>over acties voor een veiliger Europa</p>
        <p>MEDEDELING VAN DE COMMISSIE AAN HET EUROPEES PARLEMENT EN DE RAAD</p>
        <p>over acties voor een veiliger Europa (Voor de EER relevante tekst)</p>
        <p>INHOUDSOPGAVE</p>
        <p>1. Doel 3</p>
        <p>2. Maatschappelijke last als gevolg van letsels 4</p>
        <p>3. Voorkoming van letsels 4</p>
        <p>4. Communautair actieplan 5</p>
        <p>4.1. Basisinfrastructuren voor letselpreventie 5</p>
        <p>4.1.1. Monitoring van letsels in de hele Gemeenschap 6</p>
        <p>4.1.2. Communautaire steun voor de uitwisseling van goede praktijken 6</p>
        <p>4.1.3. Communautair netwerk van belanghebbenden 7</p>
        <p>4.1.4. Capaciteitsopbouw in de Gemeenschap 7</p>
        <p>4.1.5. Steun voor nationale actieplannen 8</p>
        <p>4.1.6. Risicovoorlichting 8</p>
        <p>4.2. Belangrijkste prioriteitgebieden voor acties 9</p>
        <p>4.2.1. Veiligheid van kinderen en adolescenten 10</p>
        <p>4.2.2. Veiligheid van ouderen 10</p>
        <p>4.2.3. Veiligheid van kwetsbare weggebruikers 10</p>
        <p>4.2.4. Preventie van sportblessures 11</p>
        <p>4.2.5. Preventie van door producten en diensten veroorzaakte letsels 11</p>
        <p>4.2.6. Preventie van zelfbeschadiging 11</p>
        <p>4.2.7. Preventie van persoonlijk geweld 12</p>
        <p>5. Uitvoering 12</p>
        <p>1. DOEL</p>
        <p>Deze mededeling betreft ongevallen- en letselpreventie door middel van acties op het gebied van de volksgezondheid in Europa en moet de lidstaten een strategisch kader bieden om prioriteiten te stellen bij hun acties ter vermindering van het aantal ongevallen en letsels. De acties moeten worden uitgevoerd in het kader van het communautair actieprogramma op het gebied van de volksgezondheid (2003-2008)[1], de strategie voor het consumentenbeleid (2003-2006)[2] en follow-upinitiatieven.</p>
        <p>Een letsel is een lichamelijke schade (laesie) als gevolg van een acute blootstelling aan energie (mechanisch, thermisch, elektrisch, chemisch of in de vorm van straling) of door een gebrek aan een levensnoodzakelijk element (verdrinking, verstikking of bevriezing). Tussen de blootstelling en het verschijnen van het letsel moet weinig tijd verlopen. Veelal wordt een onderscheid gemaakt tussen onopzettelijke letsels (door ongevallen) en opzettelijke letsels (door zelfbeschadiging of door persoonlijk geweld).</p>
        <p>Letsels zijn een belangrijke doodsoorzaak voor de Europese bevolking. Onopzettelijke en opzettelijke letsels worden beschouwd als de voornaamste oorzaak van chronische functiebeperkingen bij jongeren en leiden tot een enorm verlies van levensjaren in goede gezondheid. Ook bij 65-plussers zijn ongevallen en letsels een belangrijke oorzaak van dood en functiebeperkingen en luiden zij vaak een fatale verslechtering van de gezondheid in. Gezien de enorme weerslag van de letselepidemie op de productiviteit, de gezondheid en het welzijn in de Gemeenschap, zou een antwoord van de Gemeenschap op deze kwestie een toegevoegde waarde hebben.</p>
        <p>In het verleden is er een aantal initiatieven genomen om de frequentie van letsels als gevolg van ongevallen en geweld te verminderen, en deze hebben daadwerkelijk tot een daling van het aantal verkeersongevallen, arbeidsongevallen, chemische ongevallen en aan consumptiegoederen gerelateerde letsels geleid. Ook is aangetoond dat verbeteringen in de traumazorg tot een significante vermindering van het aantal sterfgevallen als gevolg van verwondingen hebben geleid.</p>
        <p>Er is nog ruimte voor meer doeltreffende actie om de hoge maatschappelijke kosten van ongevallen en letsels te verminderen, vooral door het aanpakken van risicosituaties en risicogroepen die tot nu toe nog weinig aandacht hebben gekregen. Uit de significante verschillen in de ongevallen- en letselpercentages tussen en binnen de lidstaten blijkt dat de last van letsels in de Gemeenschap en de buurlanden nog danig kan worden verminderd. Het huidige sterftecijfer als gevolg van ongevallen varieert van 27 doden per 100 000 inwoners in het Verenigd Koninkrijk en Nederland tot meer dan 120 doden per 100 000 in de Baltische staten (129 in Estland en Letland en 143 in Litouwen).</p>
        <p>In deze mededeling wordt gewezen op de rol van de zorgsector bij letselpreventie. Het is aan deze sector om de problemen te kwantificeren, verslag uit te brengen over risicofactoren, primaire preventie te bepleiten, invoering van empirisch onderbouwde strategieën te bevorderen, mensen die risicogroepen adviezen geven te professionaliseren, leiding te geven aan horizontale actieplannen, en het publiek voor te lichten over gevaren en veiligheidsmaatregelen.</p>
        <p>2. MAATSCHAPPELIJKE LAST ALS GEVOLG VAN LETSELS</p>
        <p>Ongevallen en letsels leggen een zware last op samenlevingen en individuen in de Gemeenschap, op menselijk vlak door vroegtijdige sterfte en het leven met een functiebeperking, maar ook door de hoge kosten van de gezondheidszorg en door het productiviteitsverlies.</p>
        <p>Na hart- en vaatziekten, kanker en ziekten van de ademhalingsorganen vormen letsels de vierde belangrijkste doodsoorzaak in de lidstaten. Elk jaar komen zo’n 235 000 burgers van de Gemeenschap om het leven door een ongeval of geweldsmisdrijf. Jaarlijks doen meer dan 50 miljoen burgers een beroep op medische behandeling in verband met letsel en worden 6,8 miljoen van hen in een ziekenhuis opgenomen.</p>
        <p>Letsel is:</p>
        <p>- Doodsoorzaak nummer 1 voor jongeren. Ongevallen en letsels zijn de belangrijkste doodsoorzaak voor kinderen, adolescenten en jonge volwassenen. Veel gevallen van vroegtijdige sterfte hebben ogenschijnlijk uiteenlopende oorzaken als verkeersongevallen, verdrinking en zelfdoding.</p>
        <p>- Een belangrijke oorzaak van functiebeperkingen. Veel overlevenden van ernstig letsel gaan een leven lang onder beperkingen gebukt. Hoewel de aantallen niet nauwkeurig zijn vastgelegd, wordt aangenomen dat ongevallen en letsels de voornaamste oorzaak van chronische functiebeperkingen bij jongeren zijn en zij veroorzaken een enorm verlies van levensjaren in goede gezondheid.</p>
        <p>- Een belangrijke oorzaak van ziekte en gezondheidszorgkosten. Gemiddeld, over alle leeftijdsgroepen verdeeld, houdt ongeveer 11% van alle ziekenhuisopnamen verband met letsel. Niet alleen leggen zij een zware financiële last op de zorg- en de socialezekerheidsstelsels, maar zij hebben ook vaak gevolgen voor de familie in emotioneel, praktisch en financieel opzicht.</p>
        <p>- Schadelijk voor de productiviteit in de Gemeenschap. Er zijn weinig gegevens beschikbaar over ziekteverzuim en functiebeperkingen als gevolg van letsel. Beide zijn belangrijke factoren bij de vermindering van productiviteit. Uit nationale gegevens blijkt dat tot 8% van de uittredingen wegens arbeidsongeschiktheid en 20% van de ziekteverlofdagen is toe te schrijven aan letsel.</p>
        <p>- Gevolgen verschillen per sociale groep. De kans op overlijden als gevolg van letsel is vijf keer zo groot in de lidstaat met het hoogste percentage letsels als in de lidstaat met het laagste percentage. Ook is de kans op letsel afhankelijk van geslacht, leeftijd en maatschappelijke positie.</p>
        <p>3. VOORKOMING VAN LETSELS</p>
        <p>Op een aantal gebieden is de veiligheid al aanzienlijk verbeterd, maar er kan nog meer worden gedaan om de zware last van ongevallen en letsels op de maatschappij te verminderen, namelijk:</p>
        <p>- in tegenstelling tot tal van andere oorzaken van slechte gezondheid en vroegtijdige sterfte kunnen letsels door een veiliger leefomgeving en veiligere producten en diensten worden voorkomen;</p>
        <p>- er zijn duidelijke bewijzen dat maatregelen voor de preventie van ongevallen effect sorteren, maar deze maatregelen zijn nog niet overal in de Gemeenschap op grote schaal ingevoerd;</p>
        <p>- het merendeel van de preventiemaatregelen is kosteneffectief gebleken: de baten van letselpreventie zijn vaak tien maal zo hoog als de kosten van de maatregelen;</p>
        <p>- zelfs in landen met een hoog veiligheidsniveau en in risicogebieden waar een significante vermindering van het aantal letselgevallen is bereikt, is er nog ruimte voor verdere verbeteringen op gezondheidsgebied;</p>
        <p>- het is daarom nog altijd mogelijk om veel vooruitgang te boeken door de belanghebbenden uit alle sectoren bijeen te brengen en door samenwerking en gecoördineerde actie binnen de Gemeenschap en in haar buurlanden te bevorderen.</p>
        <p>4. COMMUNAUTAIR ACTIEPLAN</p>
        <p>Onderstaand actieplan is bedoeld om de Gemeenschap de noodzakelijke empirisch onderbouwde informatie te verschaffen om alle lidstaten te helpen de last van letsels te verminderen. Het uiteindelijke doel is de sterfte- en ziektecijfers als gevolg van letsel te verminderen en te zorgen dat de Gemeenschap een veiligere omgeving wordt. Hiervoor is het noodzakelijk dat de lidstaten het belang van letselpreventie onderkennen en letselpreventie en de bevordering van veiligheid hoger op hun lijst van volksgezondheidsprioriteiten plaatsen.</p>
        <p>4.1. Basisinfrastructuren voor letselpreventie</p>
        <p>Communautaire actie op het gebied van de volksgezondheid zal toegevoegde waarde creëren door:</p>
        <p>- de problemen te kwantificeren, risicofactoren te inventariseren en de doelmatigheid van preventiemaatregelen te meten;</p>
        <p>- empirisch onderbouwde en kostenefficiënte maatregelen te inventariseren, aan te passen en voor te stellen en ervaringen te delen;</p>
        <p>- de benodigde capaciteitsopbouw te ondersteunen;</p>
        <p>- de ontwikkeling van multisectorale beleidsmaatregelen en programma’s te faciliteren onder leiding van de gezondheidssector;</p>
        <p>- letselpreventiecampagnes te starten.</p>
        <p>4.1.1. Monitoring van letsels in de hele Gemeenschap</p>
        <p>Het doel van een gemeenschappelijk informatiesysteem over ongevallen en letsels is alle belanghebbenden de beste informatie te verstrekken die beschikbaar is over de omvang van de problematiek, de bevolkingsgroepen met de grootste risico’s, de belangrijkste risicofactoren en de risico's in verband met bepaalde consumentenproducten en diensten. Deze gegevens zijn nodig om beleid te formuleren, acties op te zetten en de resultaten daarvan te evalueren.</p>
        <p>Het communautaire letselinformatiesysteem wordt gebaseerd op ervaringen met nationale systemen in een aantal lidstaten en zal:</p>
        <p>- een volledig beeld scheppen van alle letselrisico’s in de lidstaten en in de Gemeenschap;</p>
        <p>- een koppeling maken tussen de letselgegevens uit gezondheidsstatistieken die in het kader van het Europees Statistisch Systeem zijn verzameld (doodsoorzaken, ziekenhuisstatistieken, gezondheidsenquêtes en andere enquêtes onder huishoudens zoals de arbeidskrachtenenquête en de enquête naar misdaad en slachtoffers) en specifieke registers zoals de aan ziekenhuizen verbonden letselgegevensbank (IDB), de databank over verkeersongevallen (CARE) van de Gemeenschap en de Europese statistiek van arbeidsongevallen (ESAO);</p>
        <p>- de last voor de gezondheid vaststellen aan de hand van de verschillende gevolgen (dodelijke afloop, behandeling in het ziekenhuis) zodat lichamelijke beperkingen en de financiële lasten kunnen worden beoordeeld;</p>
        <p>- de kans op letsel en de risicofactoren tussen de landen vergelijken om hen aan te zetten tot het nemen van nationale maatregelen;</p>
        <p>- risicofactoren inventariseren om de behoefte aan beleidsinitiatieven te kunnen beoordelen;</p>
        <p>- vooruitgang meten en bepalen of de doelstellingen van de preventieplannen zijn gerealiseerd.</p>
        <p>Het statistisch deel van het systeem zal in samenwerking met de lidstaten worden ontwikkeld, waar nodig aan de hand van het communautair statistisch programma[3], teneinde synergie te bevorderen en dubbel werk te voorkomen.</p>
        <p>4.1.2. Communautaire steun voor de uitwisseling van goede praktijken</p>
        <p>Doel is het vergelijken en wijd verspreiden van informatie over preventiemaatregelen die succesvol zijn gebleken in communautaire of nationale projecten. Door een doeltreffende uitwisseling van ervaringen kan men dubbel werk vermijden, zoveel mogelijk profijt trekken van de beschikbare kennis en met weinig middelen veel bereiken.</p>
        <p>Er zijn doeltreffende maatregelen genomen in uiteenlopende beleidssectoren zoals volksgezondheid, vervoer, arbeid, consumentenbescherming, onderwijs, sociale zekerheid en op verschillende bestuurlijke niveaus. Er is behoefte aan een doeltreffende uitwisseling van ervaringen tussen deze sectoren en het is aan de volksgezondheidssector om hiervoor te zorgen. Communautaire programma’s zoals het communautaire actieprogramma op het gebied van de volksgezondheid[4], het algemeen kader voor de financiering van communautaire acties ter ondersteuning van het consumentenbeleid[5] en het onderzoeksprogramma[6] moeten worden ingezet om een uitwisseling van informatie en empirisch onderbouwde praktijken in de hele Gemeenschap te steunen, die ook het gemeenschappelijke gebruik van middelen voor onderzoek, ontwikkeling en uitvoering n betere samenhang van maatregelen en communicatie zal bevorderen.</p>
        <p>4.1.3. Communautair netwerk van belanghebbenden</p>
        <p>Er moet een netwerk worden opgezet om kennis, maatregelen en resultaten te consolideren en zo te voorzien in de onmiddellijke behoeften met het oog op een doeltreffende ongevallen- en letselspreventie in de Gemeenschap. De Commissie zal samenwerken met de autoriteiten van de lidstaten, en met name met de ministeries van volksgezondheid en consumentenbescherming, om volksgezondheidsmaatregelen voor letselpreventie te bevorderen en voor synergie met andere relevante beleidsgebieden te zorgen.</p>
        <p>4.1.4. Capaciteitsopbouw in de Gemeenschap</p>
        <p>Artsen, reddings- en eerstehulppersoneel, verpleegkundigen en andere gezondheidswerkers kunnen patiënten en klanten, beleidsmakers en de media doeltreffender dan nu voorlichten over de gevaren en veiligheidsmaatregelen. Door hun kennis kunnen deze beroepsgroepen doeltreffende gezondheidsvoorlichting geven op veel gebieden zoals roken, voeding en sport, maar zij hebben niet de juiste opleiding voor risicobeoordelingen en de bevordering van veiligheid. In de werkprogramma’s van het communautaire actieprogramma op het gebied van de volksgezondheid[7] zal voortaan prioriteit worden gegeven aan de integratie van dit volksgezondheidsaspect in de opleidingen voor werkers in de gezondheidszorg.</p>
        <p>Ook beroepsgroepen in andere sectoren, zoals welzijnswerkers, leerkrachten, architecten, verkopers en dienstverrichters, dragen verantwoordelijkheid voor de letselpreventie. In de opleidingsprogramma’s van deze groepen moet goede basisinformatie over gevaren en veiligheidsmaatregelen worden opgenomen, zodat zij deze bij de uitoefening van hun beroep kunnen doorgeven. De gezondheidssector moet nauw samenwerken met de sectoren die verantwoordelijk zijn voor het ontwerpen en reguleren van de desbetreffende opleidingsprogramma’s en zorgen dat de opleidingseisen worden aangepast. Het gezondheidsbeleid moet er ook op zijn gericht dat er op universiteiten, en vooral binnen de medische faculteiten, meer aandacht komt voor ongevallenanalyse en onderzoek naar letselpreventie.</p>
        <p>4.1.5. Steun voor nationale actieplannen</p>
        <p>Het is wenselijk dat alle lidstaten beleid voor letselpreventie ontwikkelen, d.w.z. een actiekader dat de betrokken partners en belanghebbenden bindt en de verantwoordelijkheden van de instanties vastlegt. Aangezien dit beleid coördinatie van de verschillende sectoren vergt en gericht is op verbetering van de gezondheid, moet de gezondheidssector een coördinerende rol vervullen.</p>
        <p>De belangrijkste kenmerken voor het nationale beleid zijn dat het overeenstemt met de visie van de Gemeenschap en de in punt 4.2 weergegeven basisprioriteiten, dat het voorziet in de specifieke behoeften van het desbetreffende land, dat het specifieke doelstellingen bevat die ook worden gedefinieerd in termen van te verwezenlijken verminderingen van letselgevallen, en dat het berust op een krachtig engagement van de gouvernementele en niet-gouvernementele organisaties in het land.</p>
        <p>De Commissie bevordert de ontwikkeling van nationale plannen in de lidstaten op de volgende manieren:</p>
        <p>- faciliteren van situatieanalyses op basis van informatie afkomstig uit monitoring van letsels in de hele Gemeenschap, met inbegrip van vergelijkbare gegevens voor benchmarking;</p>
        <p>- informatie over interessante oplossingen voor veiligheidskwesties beschikbaar stellen door de uitwisseling van goede praktijken in de hele Gemeenschap te steunen;</p>
        <p>- steunen van projecten die bestaande mogelijkheden voor de uitvoering van preventiestrategieën benutten en opstellen van richtsnoeren;</p>
        <p>- helpen bij het inventariseren van de belangrijkste partners en belanghebbenden die steun kunnen bieden bij een duurzame uitvoering van oplossingen.</p>
        <p>4.1.6. Risicovoorlichting</p>
        <p>Een effectieve voorlichting over risico’s stelt mensen in staat om veiligere keuzes te maken. Bij risicovoorlichting wordt er rekening mee gehouden dat het vaak niet mogelijk is om van een activiteit, een voorziening of een product gebruik te maken zonder ten minste een minimaal risico te aanvaarden. Goed ontworpen campagnes maken de mensen bewust van bepaalde gevaren, geven informatie over de voordelen van veiligheidsmaatregelen en werken veiliger gedrag in de hand. Enkele voorbeelden van succesvolle campagnes in lidstaten zijn veiligheidsgordels in auto’s, kindveilige aanstekers, veiligheidslaarzen op bouwterreinen, drempelvrije openbare gebouwen, wetgeving tegen huiselijk geweld. Al deze campagnes hebben tot een vermindering van het aantal vermijdbare letsels geleid.</p>
        <p>Het communautaire volksgezondheidsprogramma moet campagnes voor de prioriteitsgebieden van dit document ondersteunen. Hierbij moet de nadruk liggen op tussenpersonen, het bereiken van duurzame resultaten, de ondersteuning van lidstaten, de gebruikmaking van empirische gegevens over werkzame maatregelen bij preventie en de bevordering van veiligheid, en de kwaliteit van de evaluatie en documentatie. Publiek-private partnerschappen zullen bijdragen aan een grotere bekendheid en aan betere verspreidingskanalen, zodat de veiligheidsadviezen worden opgevolgd.</p>
        <p>4.2. Belangrijkste prioriteitgebieden voor acties</p>
        <p>Bij het bepalen van de belangrijkste prioriteiten voor letselpreventieacties zijn de volgende criteria gebruikt:</p>
        <p>- de sociale gevolgen van letsels in termen van aantal, ernst en gevolgen van de verschillende letselcategorieën, zoals het verlies van productieve jaren, functiebeperkingen en menselijk leed;</p>
        <p>- het feitenmateriaal over de doelmatigheid van de maatregelen en de kosteneffectiviteit van alternatieve maatregelen in relatie tot de verschillende mogelijke prioriteiten;</p>
        <p>- de haalbaarheid van een geslaagde uitvoering op nationaal niveau van maatregelen in Europees verband, gezien de grote infrastructurele verschillen tussen de lidstaten;</p>
        <p>- het tijdskader en de meetbaarheid van tussentijdse resultaten van acties en van gevolgen in termen van vermindering van letsels.</p>
        <p>Dit heeft geleid tot de vaststelling van de volgende zeven prioriteiten:</p>
        <p>- de veiligheid van kinderen en adolescenten;</p>
        <p>- de veiligheid van ouderen;</p>
        <p>- de veiligheid van kwetsbare weggebruikers;</p>
        <p>- preventie van sportblessures;</p>
        <p>- preventie van door producten en diensten veroorzaakte letsels;</p>
        <p>- preventie van zelfbeschadiging, en</p>
        <p>- geweldpreventie.</p>
        <p>Alle communautaire volksgezondheidscampagnes zullen het publiek informeren over de omvang van de problemen, primaire preventie bepleiten, goede praktijken verspreiden, netwerken ondersteunen en gezondheidsautoriteiten van de lidstaten beleidsinstrumenten voor nationale acties aan de hand doen.</p>
        <p>4.2.1. Veiligheid van kinderen en adolescenten</p>
        <p>Er is prioriteit gegeven aan kinderen en adolescenten omdat letsels en de daaruit voortvloeiende functiebeperkingen juist voor deze leeftijdsgroep ingrijpende gevolgen hebben.</p>
        <p>In het kader van een project van het communautaire volksgezondheidsprogramma helpt de European Child Safety Alliance in de meeste lidstaten bij de opstelling van nationale actieplannen voor de veiligheid van kinderen. De hoofdprioriteit ligt bij de integratie van de resterende lidstaten en kandidaat-lidstaten in het proces en bij de voorbereiding van de uitvoering van de nationale actieplannen voor kinderveiligheid.</p>
        <p>De kinderveiligheidscampagnes moeten vooral gericht zijn op de bestrijding van ernstig letselgevaar in huis voor kinderen van vóór de schoolgaande leeftijd (vallen, brandwonden, verstikking, vergiftiging, verdrinking), de veiligheid in speeltuinen en van producten voor kinderen, autozitjes en verhogingskussens alsmede van het gebruik van fietshelmen door oudere kinderen. Voor adolescenten worden soortelijke actieplannen ontwikkeld.</p>
        <p>4.2.2. Veiligheid van ouderen</p>
        <p>Het hoogste percentage sterfgevallen door letsel doet zich voor bij 65-plussers, waarbij vallen de belangrijkste doodsoorzaak is. Letsel, vooral als gevolg van vallen, is ook de oorzaak van een bovengemiddeld percentage ziekenhuisopnamen en heeft een onevenredig hoog aandeel in de ziektekosten voor deze leeftijdsgroep.</p>
        <p>Dit prioriteitsgebied zal op geïntegreerde wijze worden aangepakt door projecten in het kader van het communautaire volksgezondheidsprogramma. De bestaande goede praktijken en innovatieve werkwijzen met betrekking tot de verschillende risicogroepen zullen worden verspreid onder de betrokken beroepsgroepen, de leidinggevenden van zorginstellingen en onder ouderenorganisaties. Met name moeten veiligheidscampagnes voor ouderen oplossingen bieden voor het gevaar van vallen in huis (vloerbedekking, verlichting, meubels, inrichting van badkamers) en in en rond gebouwen (trappen, leuningen, ontwerp van voetpaden).</p>
        <p>4.2.3. Veiligheid van kwetsbare weggebruikers</p>
        <p>Kinderen, ouderen, gehandicapten, fietsers, skaters en voetgangers op de openbare weg worden niet alleen in gevaar gebracht door voertuigen. Uit de statistieken blijkt dat veel ernstige letsels ontstaan door eenzijdige valpartijen of bij gebruik van het openbaar vervoer. Aan deze risico's moet veel meer aandacht worden besteed. Zo kunnen volgens de verkeersongevallenstatistieken een beter ontwerp van voetpaden, trottoirs, voetgangersoversteekplaatsen, fietspaden en voorzieningen van openbaar vervoer en het dragen van fietshelmen levens redden. Volksgezondheidsacties op dit gebied zullen een aanvulling vormen op de huidige communautaire acties voor kwetsbare weggebruikers in de transportsector[8].</p>
        <p>In een gezamenlijke studie zullen de nationale en plaatselijke goede praktijken op dit gebied die als voorbeeld kunnen dienen, worden geïnventariseerd. Met name moeten er campagnes komen om de gevaren als gevolg van slecht ontworpen wegen te verminderen, zoals hierboven is aangegeven, en om het dragen van beschermende kleding te bevorderen.</p>
        <p>4.2.4. Preventie van sportblessures</p>
        <p>Lichaamsoefening en sport leveren een aanzienlijke bijdrage aan de gezondheid en een gezonde leefwijze, alsmede aan het fysiek, emotioneel en sociaal welzijn. De bevordering van lichaamsoefening vormt een essentiële strategie om overgewicht onder de bevolking te bestrijden. Volgens studies in een aantal lidstaten wordt een aanzienlijk aandeel van deze gezondheidswinst tenietgedaan door sportblessures.</p>
        <p>Onderling afgestemd gezondheidsbeleid kan hier iets aan doen door bij de bevordering van sportbeoefening ook de nadruk te leggen op veiligheid. De belangrijkste strategieën hiervoor zijn passende informatie over sport, het gebruik van beschermende kleding, de doelmatige opleiding van trainers en kwaliteitsbewaking en onderhoud van de uitrusting. De campagnes moeten zich vooral toespitsen op populaire sporten met een hoog blessurerisico zoals voetbal en andere balsporten, watersporten, skiën en bergsporten.</p>
        <p>4.2.5. Preventie van door producten en diensten veroorzaakte letsels</p>
        <p>Het verzekeren van een hoog veiligheidsniveau voor consumenten is een van de voornaamste doelstellingen van de Gemeenschap. De veiligheid van niet-voedingsproducten voor consumenten wordt verzekerd door een grote verscheidenheid aan sectorale wetgeving en wordt aangevuld door Richtlijn 2001/95/EG van het Europees Parlement en de Raad van 3 december 2001 inzake algemene productveiligheid[9]. Toch gebeuren er veel ongevallen met niet-voedingsproducten en/of consumentendiensten (zoals diensten op het gebied van toerisme, sport en vrije tijd). Zulke ongevallen moeten worden voorkomen door te zorgen voor passende veiligheidsvoorschriften die adequaat worden uitgevoerd. Om dit mogelijk te maken, is ook een doeltreffend monitoring- en rapportagesysteem voor letsels noodzakelijk waarin de aard van het letsel, de aard van het product en/of de dienst en de omstandigheden waaronder het letsel is ontstaan, worden vastgelegd. Deze informatie kan vervolgens worden gebruikt door regelgevende instanties en productontwikkelaars om te zorgen dat de veiligheid voortdurend wordt verbeterd en het aantal letsels in de hele Gemeenschap vermindert.</p>
        <p>4.2.6. Preventie van zelfbeschadiging</p>
        <p>Zelfbeschadiging en zelfdoding vormen een andere belangrijke oorzaak van voortijdige sterfte en ziekenhuisopname. De kwestie van zelfbeschadiging en zelfdoding hangt nauw samen met de geestelijke gezondheid en vooral met de voorkoming van depressies.</p>
        <p>In oktober 2005 heeft de Commissie een groenboek over geestelijke gezondheid[10] uitgebracht, waarin de nadruk op zelfdodingpreventie lag. In vervolg op dit groenboek zullen er in alle lidstaten acties ter verbetering van de geestelijke gezondheid en ter voorkoming van geestesziekten worden ontwikkeld en gepropageerd. In deze context zullen ook acties ter voorkoming van zelfdoding op lokaal, regionaal, nationaal en communautair niveau worden bevorderd. Daarom moeten de acties op het gebied van letselpreventie aansluiten bij bestaande projecten op het gebied van de geestelijke gezondheid, bij het groenboek over geestelijke gezondheid en bij toekomstige actieplannen op dit gebied.</p>
        <p>4.2.7. Preventie van persoonlijk geweld</p>
        <p>Persoonlijk geweld is een toenemend maatschappelijk probleem dat huiselijk geweld, kindermishandeling, mishandeling van ouderen en geweld onder jongeren omvat. Persoonlijk geweld bestaat in vele vormen (fysiek, mentaal en seksueel) en komt voor in verschillende omgevingen (in de familie, tussen levenspartners, in de gemeenschap, in instellingen en op het werk).</p>
        <p>De vastlegging van geweld door de politie is niet accuraat en gedetailleerd genoeg. Bovendien wordt er heel weinig aangifte gedaan omdat de slachtoffers hierin terughoudend zijn. In het kader van het volksgezondheidsprogramma worden er verbeterde rapportagetechnieken ontwikkeld om een beter zicht op de omvang van het probleem te krijgen. Om de beperkte gegevens uit de politiebestanden aan te vullen, wordt er gewerkt aan de integratie van informatie over “verborgen” vormen van geweld afkomstig uit onderzoek naar slachtoffers van misdrijven. Hiervoor kan de ontwikkeling van een geharmoniseerd onderzoek of module door het Europees statistisch systeem noodzakelijk zijn.</p>
        <p>Er is behoefte aan een meer systematische documentatie over en verspreiding van praktijken voor de voorkoming van geweld, vooral die van de gezondheidssector in samenwerking met de politie, justitie en het socialezekerheidsstelsel. De belanghebbenden moeten de beschikking krijgen over instrumenten voor de planning, uitvoering en evaluatie van geweldpreventieprojecten.</p>
        <p>Er zullen in nauwe samenwerking met andere communautaire programma’s zoals het DAPHNE-programma[11] acties op dit gebied worden geïnitieerd.</p>
        <p>5. UITVOERING</p>
        <p>Bij de organisatie van de middelen en de ontwikkeling van een duurzame aanpak van letselpreventie voor de toekomst moet doelgericht te werk worden gegaan. De Commissie is van plan dit initiatief door middel van het volksgezondheidsprogramma te ondersteunen .</p>
        <p>In deze mededeling zijn de voornaamste prioriteitsgebieden voor de organisatie van activiteiten weergegeven, die uiteindelijk moeten leiden tot een beter inzicht in letsels en sterfgevallen en de preventie ervan.</p>
        <p>Om het letselprobleem te begrijpen en aan te pakken is een voortdurende samenwerking noodzakelijk tussen de nationale, regionale en lokale autoriteiten van de lidstaten, hun volksgezondheids- en onderzoeksinstanties, ondernemingen en belangengroepen zoals consumentenorganisaties.</p>
        <p>Belanghebbenden zoals wetenschappers, bedrijven en het maatschappelijk middenveld spelen een sleutelrol bij het beschikbaar maken van kennis en ervaringen voor uitwisseling op nationaal en Gemeenschapsniveau. Zij moeten worden betrokken bij het onderzoek en bij de uitvoering van modellen van goede praktijken.</p>
        <p>[1] Besluit nr. 1786/2002/EG van het Europees Parlement en de Raad van 23 september 2002 tot vaststelling van een communautair actieprogramma op het gebied van de volksgezondheid (2003-2008).</p>
        <p>[2] Strategie voor het consumentenbeleid van de Gemeenschap (2002-2006) van de Commissie, doc 8907/02.</p>
        <p>[3] Beschikking nr. 2367/2002/EG van het Europees Parlement en de Raad van 16 december 2002 betreffende het communautair statistisch programma voor de periode 2003-2007, PB L 358, van 31.12.2002 blz. 1.</p>
        <p>[4] PB L 271 van 9.10.2002, blz.1.</p>
        <p>[5] Besluit nr. 20/2004/EG van het Europees Parlement en de Raad van 8 december 2003 tot vaststelling van een algemeen kader voor de financiering van communautaire acties ter ondersteuning van het consumentenbeleid in de periode 2004-2007, PB L 5 van 9.1.2004, blz.1.</p>
        <p>[6] Besluit nr. 1513/2002/EG van het Europees Parlement en de Raad van 27 juni 2002 betreffende het zesde kaderprogramma van de Europese Gemeenschap voor activiteiten op het gebied van onderzoek, technologische ontwikkeling en demonstratie, ter bevordering van de totstandbrenging van de Europese onderzoeksruimte en van innovatie (2002-2006), PB L 232, van 28.8.2002, blz.1.</p>
        <p>[7] PB L 271 van 9.10.2002, blz.1.</p>
        <p>[8] Mededeling van de Commissie - Europees actieprogramma voor verkeersveiligheid (2003-2010), COM(2003) 311 (niet verschenen in het Publicatieblad).</p>
        <p>[9] PB L 11 van 15.1.2002, blz. 4.</p>
        <p>[10] Groenboek - De geestelijke gezondheid van de bevolking verbeteren. Naar een strategie inzake geestelijke gezondheid voor de Europese Unie, COM(2005)484.</p>
        <p>[11] Besluit nr. 293/2000/EG van het Europees Parlement en de Raad van 24 januari 2000 tot vaststelling van een communautair actieprogramma betreffende preventieve maatregelen ter bestrijding van geweld tegen kinderen, jongeren en vrouwen PB L 34 van 9.2.2000, blz. 1.</p>
      </div>
    </body>
</html>
