<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>A Tanács 974/2001/EK rendelete</p>
        <p>(2001. május 14.)</p>
        <p>a kulturális javak kiviteléről szóló 3911/92/EGK rendelet módosításáról</p>
        <p>AZ EURÓPAI UNIÓ TANÁCSA,</p>
        <p>tekintettel az Európai Közösséget létrehozó szerződésre és különösen annak 113. cikkére,</p>
        <p>tekintettel a Bizottság javaslatára [1],</p>
        <p>tekintettel az Európai Parlament véleményére [2],</p>
        <p>tekintettel a Gazdasági és Szociális Bizottság véleményére [3],</p>
        <p>mivel:</p>
        <p>(1) A gazdasági és monetáris unió létrehozása és az euróra történő áttérés hatással van a 3911/92/EGK rendelet [4] melléklete B. pontjának utolsó albekezdésére, mely a rendelet alkalmazásának hatálya alá tartozó kulturális javak ECU-ben kifejezett értékét határozza meg. Ez az albekezdés megállapítja, hogy az említett értékek nemzeti pénznemre történő átváltásának időpontja 1993. január 1.</p>
        <p>(2) Az euró bevezetésével kapcsolatos egyes rendelkezésekről szóló, 1997. június 17-i 1103/97/EK tanácsi rendelet [5] alapján bármely, az ECU-re történő jogszabályi utalás 1999. január 1-jétől, az egy az egyhez arányú átváltást követően az euróra történő utalást jelent. A 3911/92/EGK rendelet módosítása nélkül és így az 1993. január 1-jén hatályos árfolyamnak megfelelő rögzített átváltási árfolyam miatt azok a tagállamok, amelyeknek pénzneme az euró, különböző összegeket fognak továbbra is alkalmazni az 1993. évi átváltási árfolyamok alapján, és nem az 1999. január 1-jén visszavonhatatlanul rögzített átváltási árfolyamok szerint számítva, és ez a helyzet mindaddig fennáll, amíg az átváltási szabály a rendelet szerves részét képezi.</p>
        <p>(3) A 3911/92/EGK rendelet melléklete B. pontjának utolsó albekezdését ennek megfelelően úgy kell módosítani, hogy 2002. január 1-jétől azok a tagállamok, amelyeknek pénzneme az euró, közvetlenül a közösségi jogszabályokban megállapított, euróban kifejezett értékeket alkalmazzák. Más tagállamok tekintetében, amelyek ezeket a küszöbértékeket továbbra is nemzeti pénznemükre váltják át, átváltási árfolyamot kell elfogadni egy 2002. január 1-je előtti alkalmas időpontban, és rendelkezni kell arról, hogy ezek a tagállamok ezt az árfolyamot a nemzeti pénznem és az euró közötti átváltási árfolyam ingadozásainak ellensúlyozása érdekében időszakonként automatikusan kiigazítsák.</p>
        <p>(4) A 3911/92/EGK rendelet melléklete B. pontjában szereplő 0 (nulla) érték a kulturális javak egyes kategóriáira alkalmazandó pénzügyi küszöbértékként oly módon is értelmezhető, mely veszélyezteti a rendelet hatékony alkalmazását. Jóllehet ez a 0 (nulla) érték azt jelenti, hogy a kérdéses kategóriákba tartozó javakat értékükre való tekintet nélkül – még abban az esetben is, amennyiben az elhanyagolható vagy nulla – az említett rendelet értelmében "kulturális tárgyaknak" kell tekinteni, egyes hatóságok ezt oly módon értelmezték, hogy a kérdéses kulturális javak értékkel egyáltalán nem rendelkeznek, és a kulturális javak említett kategóriái nem esnek a rendelet védelmének hatálya alá.</p>
        <p>(5) Az e tekintetben fellépő bizonytalanságok elkerülésének érdekében a 0 számot olyan egyértelműbb kifejezéssel kell felváltani, mely a kérdéses javak védelmének szükségességét nem kérdőjelezi meg,</p>
        <p>ELFOGADTA EZT A RENDELETET:</p>
        <p>1. cikk</p>
        <p>A 3911/92/EGK rendelet mellékletében a B. pont szövege a következőképpen módosul:</p>
        <p>1. Az</p>
        <p>"ÉRTÉK: 0 (nulla)"</p>
        <p>cím helyébe a következő szöveg lép:</p>
        <p>"ÉRTÉK:</p>
        <p>Bármilyen értékű."</p>
        <p>2. Az ECU-ben kifejezett értékek nemzeti pénznemre történő átváltásával kapcsolatos utolsó albekezdés helyébe a következő szöveg lép:</p>
        <p>"Azon tagállamok esetében, amelyeknek pénzneme nem az euró, a mellékletben szereplő euróban kifejezett értékeket a nemzeti pénznemre kell átváltani, és abban kifejezni a 2001. december 31-én az Európai Közösségek Hivatalos Lapjában kihirdetett árfolyamon. Ezt a nemzeti pénznemben kifejezett ellenértéket 2001. december 31-étől kezdődően minden második évben felülvizsgálják. Ennek az ellenértéknek a kiszámítása az ezeknek a pénznemeknek a december 31-én esedékes felülvizsgálatot megelőző augusztus hónap utolsó napján végződő, 24 hónapos időszak euróban kifejezett, átlagos napi értékén alapszik. Ezt a számítási módszert a Bizottság javaslatára a kulturális javakkal foglalkozó tanácsadó bizottság elvileg két évvel az első alkalmazást követően felülvizsgálja. Minden egyes felülvizsgálat alkalmával az euróban kifejezett értékeket és ezek nemzeti pénznemben kifejezett ellenértékeit az Európai Közösségek Hivatalos Lapjában időszakonként, az esedékes felülvizsgálatot megelőző november hó első napjaiban kihirdetik."</p>
        <p>2. cikk</p>
        <p>Ez a rendelet az Európai Közösségek Hivatalos Lapjában való kihirdetését követő huszadik napon lép hatályba.</p>
        <p>Ezt a rendeletet 2002. január 1-jétől kell alkalmazni.</p>
        <p>Ez a rendelet teljes egészében kötelező és közvetlenül alkalmazandó valamennyi tagállamban.</p>
      </div>
      <div type="signature">
        <p>Kelt Brüsszelben, 2001. május 14-én.</p>
        <p>a Tanács részéről</p>
        <p>az elnök</p>
        <p>L. Rekke</p>
        <p>[1] HL C 120. E, 2001.4.24., 184. o.</p>
        <p>[2] 2001. február 14-i vélemény (a Hivatalos Lapban még nem tették közzé).</p>
        <p>[3] 2001. április 25-i vélemény (a Hivatalos Lapban még nem tették közzé).</p>
        <p>[4] HL L 395., 1992.12.31., 1. o. A legutóbb a 2469/96/EK rendelettel (HL L 335., 1996.12.24., 9. o.) módosított rendelet.</p>
        <p>[5] HL L 162., 1997.6.19., 1. o.</p>
        <p>--------------------------------------------------</p>
      </div>
    </body>
</html>
