<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>A Tanács 2005/888/KKBP közös álláspontja ( 2005. december 12. ) a Rafiq Hariri libanoni miniszterelnök meggyilkolásában való részvétellel gyanúsított egyes személyekkel szembeni egyedi korlátozó intézkedésekről</head>
      <div type="body">
        <p>A Tanács 2005/888/KKBP közös álláspontja</p>
        <p>( 2005. december 12.)</p>
        <p>a Rafiq Hariri libanoni miniszterelnök meggyilkolásában való részvétellel gyanúsított egyes személyekkel szembeni egyedi korlátozó intézkedésekről</p>
        <p>AZ EURÓPAI UNIÓ TANÁCSA,</p>
        <p>tekintettel az Európai Unióról szóló szerződésre és különösen annak 15. cikkére,</p>
        <p>mivel:</p>
        <p>(1) Az Egyesült Nemzetek Biztonsági Tanácsa 2005. október 31-én elfogadta az 1636 (2005) határozatot (a továbbiakban: az 1636 (2005) ENSZ BT-határozat), amely tudomásul veszi az ENSZ Detlev Mehlis által vezetett nemzetközi vizsgálóbizottságának (a továbbiakban: a vizsgálóbizottság) a jelentését a 2005. február 14-i bejrúti (Libanon) terrorista bombamerényletről, amelynek áldozatául esett 23 személy, köztük a volt libanoni miniszterelnök, Rafiq Hariri, és amely több tucat ember sérülését okozta.</p>
        <p>(2) Az 1636 (2005) ENSZ BT-határozat olyan intézkedéseket vezet be, amelyek megakadályozzák az 1636 (2005) ENSZ BT-határozat (3) bekezdésének b) pontja alapján létrehozott bizottság (a továbbiakban: a bizottság) által a terrorista bombamerénylet megtervezésében, finanszírozásában, szervezésében vagy előkészítésében való érintettséggel gyanúsítottként nyilvántartott személyeknek a tagállamok területére történő belépését, illetve az azon történő átutazását, valamint előírja pénzeszközeik és gazdasági erőforrásaik befagyasztását.</p>
        <p>(3) A Tanács 2005. november 7-én következtetéseket fogadott el Szíriáról és Libanonról. A Tanács sajnálatosnak tartotta, hogy Szíria nyilvánvalóan nem működött együtt teljes mértékben a vizsgálatot végző csoporttal, és felszólította Szíriát, hogy feltétel nélkül működjön együtt a vizsgálatot végzőkkel.</p>
        <p>(4) Egyes intézkedések végrehajtásához a Közösség fellépése szükséges,</p>
        <p>ELFOGADTA EZT A KÖZÖS ÁLLÁSPONTOT:</p>
        <p>1. cikk</p>
        <p>(1) A tagállamok megteszik a szükséges intézkedéseket annak érdekében, hogy megakadályozzák az e közös álláspont mellékletében felsorolt természetes személyek tagállamuk területére történő belépését vagy azon keresztül történő átutazását.</p>
        <p>(2) Az (1) bekezdés nem kötelezi a tagállamokat arra, hogy saját állampolgáraiktól megtagadják a területükre való belépés jogát.</p>
        <p>(3) Az (1) bekezdés rendelkezéseit nem kell alkalmazni, ha a bizottság előzetesen és eseti alapon megállapítja, hogy az utazást humanitárius ok indokolja, beleértve a vallási kötelezettséget is, vagy ha a bizottság arra a következtetésre jut, hogy a mentesség megadása támogatja az 1636 (2005) ENSZ BT-határozat célkitűzéseit.</p>
        <p>(4) Azokban az esetekben, amelyekben a (3) bekezdésnek és a bizottság döntéseinek megfelelően a tagállam engedélyezi a mellékletben felsorolt személyeknek a területére való belépést vagy átutazást, az engedély az abban megjelölt célra és az érintett személyekre korlátozódik.</p>
        <p>2. cikk</p>
        <p>(1) Be kell fagyasztani minden olyan pénzeszközt és gazdasági erőforrást, amely a mellékletben felsorolt természetes személyek tulajdonában, birtokában vagy ellenőrzése alatt áll, illetve a mellékletben említett személyek vagy bármely, a nevükben vagy az irányításukkal eljáró más személy közvetlen vagy közvetett tulajdonában lévő, illetve ellenőrzése alatt álló jogalanyok tulajdonában van.</p>
        <p>(2) Nem biztosítható közvetlen vagy közvetett hozzáférés a mellékletben felsorolt személyek és jogalanyok számára, illetve javára semmiféle pénzeszközhöz vagy gazdasági erőforráshoz.</p>
        <p>(3) Mentességet lehet adni azon pénzeszközök és gazdasági erőforrások tekintetében – feltéve, hogy a bizottság jóváhagyja –, amelyek:</p>
        <p>a) alapvető kiadások fedezéséhez szükségesek, beleértve az élelmiszerek, bérlet vagy jelzálog, gyógyszerek és orvosi kezelés, adók, biztosítási díjak és közműdíjak költségeit;</p>
        <p>b) kizárólag az ésszerű szakértői díjak és a jogi szolgáltatások biztosításával kapcsolatos térítések kifizetésére szolgálnak;</p>
        <p>c) kizárólag a befagyasztott pénzeszközök vagy gazdasági erőforrások szokásos eszköztartási és megtartási díjainak, valamint szolgáltatási díjainak kiegyenlítésére szolgálnak.</p>
        <p>(4) A (2) bekezdés rendelkezéseit nem kell alkalmazni a kamatnak vagy az ilyen számlák egyéb hozamának a befagyasztott számlákon történő jóváírására, feltéve hogy az ilyen kamat, egyéb hozamok és kifizetések továbbra is az (1) bekezdés hatálya alá tartoznak.</p>
        <p>3. cikk</p>
        <p>(1) A tagállamok az alkalmazandó jognak megfelelően biztosítják, hogy amennyiben egy, a mellékletben felsorolt természetes személy a területükön található, a kérdéses személy elérhető legyen a vizsgálóbizottsággal folytatott meghallgatás céljára, ha azt a bizottság kéri.</p>
        <p>(2) A tagállamok teljes mértékben együttműködnek – az alkalmazandó jognak megfelelően – bármely, a mellékletben felsorolt személyek és jogalanyok pénzeszközeivel vagy gazdasági erőforrásaival vagy pénzügyi tranzakcióival kapcsolatos nemzetközi vizsgálat keretében, beleértve a pénzügyi információ megosztását is.</p>
        <p>4. cikk</p>
        <p>A Tanács az érintett személyeknek és a hozzájuk kapcsolódó jogalanyoknak és személyeknek a mellékletben szereplő jegyzékét a bizottság döntései alapján állítja össze és módosítja.</p>
        <p>5. cikk</p>
        <p>Ez a közös álláspont az elfogadásának napján lép hatályba.</p>
        <p>6. cikk</p>
        <p>Ezt a közös álláspontot az Európai Unió Hivatalos Lapjában ki kell hirdetni.</p>
      </div>
      <div type="signature">
        <p>Kelt Brüsszelben, 2005. december 12-én.</p>
        <p>a Tanács részéről</p>
        <p>az elnök</p>
        <p>J. Straw</p>
        <p>--------------------------------------------------</p>
      </div>
      <div type="annex">
        <p>MELLÉKLET</p>
        <p>Az 1., 2. és 3. cikkben említett természetes személyek és jogalanyok jegyzéke</p>
        <p>(A mellékletet azután egészítik ki, hogy az 1636 (2005) ENSZ BT-határozat (3) bekezdésének b) pontja alapján létrehozott bizottság a személyeket és a jogalanyokat nyilvántartásba vette)</p>
        <p>--------------------------------------------------</p>
      </div>
    </body>
</html>
