<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>REGULAMENTUL PARLAMENTULUI EUROPEAN ŞI AL CONSILIULUI (CE) nr. 2493/2000</p>
        <p>din 7 noiembrie 2000</p>
        <p>privind măsurile ce urmăresc promovarea integrării depline a dimensiunii ecologice în procesul de dezvoltare a ţărilor în curs de dezvoltare</p>
        <p>PARLAMENTUL EUROPEAN ŞI CONSILIUL UNIUNII EUROPENE,</p>
        <p>având în vedere Tratatul de instituire a Comunităţii Europene, în special art. 175 şi 179,</p>
        <p>având în vedere propunerea Comisiei1,</p>
        <p>având în vedere avizul Comitetului Economic şi Social2,</p>
        <p>după consultarea Comitetului Regiunilor,</p>
        <p>în conformitate cu procedura prevăzută în art. 251 din Tratat3, având în vedere proiectul comun aprobat de comitetul de conciliere la 27 iulie 2000,</p>
        <p>întrucât:</p>
        <p>(1) Epuizarea resurselor naturale şi degradarea mediului au o influenţă directă asupra dezvoltării economice şi, în special, asupra mijloacelor de subzistenţă ale comunităţilor locale, inclusiv ale populaţiilor autohtone, şi contracarând, prin aceasta, eforturile de luptă împotriva sărăciei prin dezvoltarea durabilă.</p>
        <p>(2) Condiţiile actuale de producţie şi de consum au consecinţe transfrontaliere şi mondiale de necontestat, în special în ceea ce priveşte atmosfera, hidrosfera, starea solului şi diversitatea biologică.</p>
        <p>(3) Comunitatea şi statele membre au semnat declaraţia de la Rio şi programul de acţiune 21 şi aderă cu fermitate la rezoluţia intitulată "Program privind continuarea aplicării acţiunii 21", adoptată în cadrul sesiunii extraordinare a Adunării Generale a Naţiunilor Unite.</p>
        <p>(4) Comunitatea şi statele sale membre sunt părţi la acorduri multilaterale privind mediul, în special la Convenţia privind diversitatea biologică, la Convenţia-cadru privind schimbările climatice şi la Convenţia privind lupta împotriva deşertificării. Ele s-au angajat astfel să ţină cont de responsabilităţile comune, dar diferenţiate, ale părţilor la aceste convenţii, indiferent că este vorba de ţări dezvoltate sau de ţări în curs de dezvoltare.</p>
        <p>(5) Este important să se integreze aspectele interne şi externe ale politicii comunitare în materie de mediu, cu scopul de a găsi o soluţie eficientă provocărilor identificate de Conferinţa Naţiunilor Unite privind mediul şi dezvoltarea (CNUMD) şi în decursul lucrărilor care au urmat-o.</p>
        <p>(6) Comunitatea şi statele sale membre aderă cu fermitate la strategia Comitetului de sprijin pentru dezvoltare al Organizaţiei de Cooperare şi Dezvoltare Economică (OCDE/CSD), intitulată "Rolul cooperării în dezvoltare la începutul secolului XXI", care face apel la susţinerea elaborării de strategii naţionale de dezvoltare durabilă în toate ţările până în 2005, pentru a asigura inversarea în mod efectiv a tendinţelor actuale de epuizare a resurselor ecologice atât la nivel mondial, cât şi la nivel naţional până în 2015.</p>
        <p>(7) Parlamentul European şi Consiliul au adoptat, la 24 septembrie 1998, Decizia nr. 2179/98/CE privind reexaminarea programului comunitar "Către o dezvoltare durabilă", de politică şi de acţiune în ceea ce priveşte mediul şi dezvoltarea durabilă4, invitând la consolidarea rolului Comunităţii în cadrul cooperării internaţionale în domeniul mediului şi al dezvoltării durabile; strategia de bază a programului constă în integrarea deplină a politicii de mediu în toate celelalte politici, inclusiv în cea de dezvoltare.</p>
        <p>(8) Consiliul European întrunit în iunie 1998 la Cardiff a primit favorabil comunicarea Comisiei intitulată "Parteneriat de integrare", care expune o strategie de integrare a mediului în politicile Uniunii Europene, şi a subscris principiului conform căruia principalele propuneri de politici trebuie să fie însoţite de o evaluare a influenţelor lor asupra mediului.</p>
        <p>(9) Consiliul şi statele membre au adoptat, la 15 iulie 1996, o rezoluţie privind evaluarea ecologică în cadrul cooperării pentru dezvoltare.</p>
        <p>(10) În rezoluţia sa din 30 noiembrie 1998, Consiliul a recunoscut rolul esenţial pe care îl au populaţiile autohtone în conservarea şi utilizarea durabilă a resurselor naturale.</p>
        <p>(11) Dezvoltarea durabilă se bazează pe integrarea dimensiunii ecologice în procesul de dezvoltare.</p>
        <p>(12) Ţinând cont de caracterul limitat al resurselor, elaborarea de politici, strategii şi instrumente adecvate şi realizarea de dispozitive experimentale reprezintă elemente esenţiale pentru realizarea acestei integrări în cooperarea economică şi în cooperarea pentru dezvoltare.</p>
        <p>(13) Este necesară completarea gamei de instrumente financiare de care dispune Comunitatea pentru susţinerea unei dezvoltări durabile în ţările în curs de dezvoltare.</p>
        <p>(14) Se impune îmbunătăţirea coordonării operaţiunilor finanţate prin instrumente comunitare.</p>
        <p>(15) Regulamentul Consiliului (CE) nr. 722/97 din 22 aprilie 1997 privind acţiuni realizate în ţările în curs de dezvoltare în domeniul mediului în contextul dezvoltării durabile5 a definit cadrul sprijinului comunitar care să permită ţărilor în curs de dezvoltare integrarea dimensiunii ecologice în procesul lor de dezvoltare. Regulamentul (CE) nr. 722/97 era aplicabil până la 31 decembrie 1999. Experienţa acumulată pe parcursul aplicării sale ar trebui să se reflecte în prezentul regulament.</p>
        <p>(16) Este necesară adoptarea de dispoziţii pentru finanţarea acţiunilor prevăzute în prezentul regulament.</p>
        <p>(17) Prezentul regulament stabileşte, pentru întreaga durată a programului, un cadru financiar care reprezintă textul privilegiat în sensul pct. 33 din Acordul interinstituţional între Parlamentul European, Consiliu şi Comisie din 6 mai 1999 privind domeniul bugetar şi îmbunătăţirea procedurii bugetare6 pentru autoritatea bugetară în cursul procedurii bugetare anuale.</p>
        <p>(18) Este necesară definirea unor modalităţi de aplicare detaliate, în special forma acţiunii, partenerii cooperării şi procedura de decizie.</p>
        <p>(19) Se impune adoptarea măsurilor necesare pentru aplicarea prezentului regulament în conformitate cu Decizia Consiliului 1999/468/CE din 28 iunie 1999 de stabilire a procedurilor de exercitare a atribuţiilor de punere în aplicare conferite Comisiei7,</p>
        <p>ADOPTĂ PREZENTUL REGULAMENT:</p>
        <p>Articolul 1</p>
        <p>(1) Comunitatea susţine eforturile acceptate de către ţările în curs de dezvoltare pentru integrarea dimensiunii ecologice în procesul lor de dezvoltare.</p>
        <p>În acest scop, Comunitatea contribuie printr-un sprijin financiar şi prin competenţe utile în vederea elaborării politicilor, strategiilor, instrumentelor şi mijloacelor tehnologice orientate către o dezvoltare durabilă şi în vederea promovării aplicării acestora.</p>
        <p>(2) Sprijinul acordat de Comunitate este furnizat în mod direct factorilor interesaţi din ţările în curs de dezvoltare şi, de asemenea, indirect prin consolidarea dimensiunii ecologice a cooperării economice şi a cooperării pentru dezvoltare a Comunităţii, cu scopul de a asigura luarea deplină în considerare a tuturor aspectelor ecologice în programele comunitare.</p>
        <p>(3) Sprijinul şi competenţele puse la dispoziţie în conformitate cu prezentul regulament completează şi consolidează sprijinul şi competenţele furnizate în conformitate cu alte instrumente ale cooperării pentru dezvoltare.</p>
        <p>Articolul 2</p>
        <p>În sensul prezentului regulament, "dezvoltare durabilă" reprezintă îmbunătăţirea nivelului de trai şi a bunăstării populaţiilor în cauză, în limitele capacităţii ecosistemelor, prin conservarea patrimoniului natural şi a diversităţii sale biologice în interesul generaţiilor actuale şi viitoare.</p>
        <p>Articolul 3</p>
        <p>(1) Acţiunile care urmează a fi aplicate în sensul prezentului regulament se referă în special la:</p>
        <p>- problemele legate de mediul planetei, în special cele prevăzute în acordurile multilaterale privind mediul, precum schimbările climatice, deşertificarea şi diversitatea biologică;</p>
        <p>- problemele ecologice transfrontaliere, în special poluarea aerului, a solului şi a apei;</p>
        <p>- consecinţele ecologice legate de integrarea ţărilor în curs de dezvoltare în economia mondială;</p>
        <p>- inserarea, în proiectele de cooperare pentru dezvoltare, de considerente ecologice care caracterizează, identifică şi evaluează dimensiunea durabilă a acestor acţiuni;</p>
        <p>- consecinţele politicilor macroeconomice şi sectoriale asupra mediului în ţările în curs de dezvoltare;</p>
        <p>- mijloacele durabile de producţie şi de consum;</p>
        <p>- gestionarea durabilă şi utilizarea durabilă a resurselor naturale şi de mediu în toate sectoarele de producţie, cum ar fi agricultura, pescuitul şi industria;</p>
        <p>- problemele de mediu care decurg dintr-o utilizare nedurabilă a resurselor explicabilă prin sărăcie;</p>
        <p>- producerea durabilă şi utilizarea durabilă a energiei, în special promovarea surselor regenerabile de energie, creşterea eficienţei energetice, economiile de energie, precum şi înlocuirea surselor dăunătoare de energie cu altele mai puţin dăunătoare;</p>
        <p>- producerea durabilă şi utilizarea durabilă a produselor chimice, în special a substanţelor periculoase şi a celor toxice;</p>
        <p>- conservarea diversităţii biologice - în special prin protecţia ecosistemelor şi a habitatelor şi conservarea diversităţii speciilor -, utilizarea durabilă a componentelor sale, implicarea factorilor care deţin cunoştinţe tradiţionale în utilizarea diversităţii biologice, precum şi repartizarea justă şi echitabilă a avantajelor obţinute prin utilizarea resurselor genetice;</p>
        <p>- gestionarea resurselor de apă dulce;</p>
        <p>- gestionarea zonelor de coastă, a estuarelor şi a zonelor umede;</p>
        <p>- deşertificarea;</p>
        <p>- problemele de mediu urban legate, între altele, de transporturi, deşeuri, ape uzate, poluarea atmosferică şi zgomot, precum şi de calitatea apei de consum;</p>
        <p>- problemele ecologice legate de activităţile industriale.</p>
        <p>(2) Acţiunile care pot beneficia de finanţare cuprind, printre altele:</p>
        <p>- susţinerea elaborării de politici, planuri şi strategii, de programe şi proiecte de dezvoltare durabilă la nivel naţional, regional şi local;</p>
        <p>- dispozitivele vizând punerea în practică a capacităţilor instituţionale şi operaţionale ale actorilor din procesul de dezvoltare, şi anume guvernele, organizaţiile neguvernamentale, sectorul privat, societatea civilă şi populaţiile autohtone, la nivel naţional, regional şi local;</p>
        <p>- proiectele pilot realizate pe teren, în special cele care implică folosirea de tehnologii care protejează mediul, adaptate constrângerilor şi nevoilor locale;</p>
        <p>- promovarea comerţului cu produse obţinute prin metode de producţie durabile;</p>
        <p>- crearea de instrumente care favorizează o dezvoltare durabilă, între altele instrumente legate de comerţ, cum ar fi sistemele de etichetare şi de certificare şi iniţiativele din domeniul "comerţului ecologic";</p>
        <p>- formularea de orientări şi elaborarea de manuale şi de instrumente operaţionale vizând promovarea dezvoltării durabile şi a integrării dimensiunii ecologice, în special sub formă de baze de date şi bănci de date publice, pe Internet (accesibile publicului);</p>
        <p>- campaniile de informare privind substanţele periculoase, în special deşeurile toxice şi pesticidele;</p>
        <p>- susţinerea elaborării şi utilizării de instrumente de evaluare a dimensiunii ecologice în momentul elaborării şi aplicării politicilor, strategiilor, programelor şi proiectelor;</p>
        <p>- o sensibilizare sporită a populaţiilor locale şi a principalilor actori ai procesului de dezvoltare şi ai cooperării pentru dezvoltare în privinţa tuturor implicaţiilor dezvoltării durabile, în special prin intermediul campaniilor de informare şi de formare profesională;</p>
        <p>- lucrările de inventariere şi de contabilitate şi lucrările statistice destinate îmbunătăţirii calităţii datelor şi a indicatorilor de mediu.</p>
        <p>(3) În selectarea, pregătirea, aplicarea şi evaluarea acţiunilor, se acordă o atenţie deosebită următoarelor aspecte:</p>
        <p>- contribuţia la obiectivul general de eliminare a sărăciei;</p>
        <p>- iniţiativele locale care implică măsuri inovatoare orientate către dezvoltarea durabilă;</p>
        <p>- participarea activă, susţinerea activă şi "dreptul activ de proprietate" al populaţiilor locale, în special al comunităţilor autohtone;</p>
        <p>- recunoaşterea rolului, a cunoştinţelor, a perspectivelor şi a contribuţiilor femeilor şi bărbaţilor, atât adulţi, cât şi adolescenţi, la gestionarea şi utilizarea durabilă a resurselor naturale;</p>
        <p>- posibilităţile de integrare a acestor acţiuni în cadrul mai larg al politicilor şi programelor comunitare de cooperare pentru dezvoltare;</p>
        <p>- integrarea costurilor ecologice, în special cu ajutorul instrumentelor economice;</p>
        <p>- contribuţia la întărirea cooperării regionale în domeniul dezvoltării durabile.</p>
        <p>În aplicarea prezentului regulament, este esenţial să se tragă învăţăminte din acţiunile desfăşurate şi să se difuzeze rezultatele acestora, inclusiv în ceea ce priveşte susţinerea aplicării acordurilor internaţionale în domeniul mediului.</p>
        <p>Articolul 4</p>
        <p>Printre partenerii la cooperare care pot beneficia de un ajutor în temeiul prezentului regulament figurează organizaţiile internaţionale, statele, regiunile şi instanţele regionale, serviciile descentralizate, organismele publice, agenţii economici şi industriile din sectorul privat, cooperativele, comunităţile locale, organizaţiile neguvernamentale şi asociaţiile reprezentând populaţiile locale, în special populaţiile autohtone.</p>
        <p>Articolul 5</p>
        <p>(1) Finanţarea din partea Comunităţii se poate acorda pentru studii, asistenţă tehnică, servicii de educaţie, de formare profesională sau altele, contribuţii şi lucrări limitate, fonduri de sprijin financiar limitat, precum şi misiuni de apreciere, de audit, de evaluare şi de supraveghere. În limitele fixate anual de autoritatea bugetară, această finanţare poate acoperi cheltuielile de asistenţă tehnică şi administrativă în favoarea Comisiei şi a beneficiarului, referitoare la alte operaţiuni decât sarcinile asigurate în mod permanent de către puterile publice, şi legate de identificarea, pregătirea, gestionarea, supravegherea, auditul şi controlul programelor sau proiectelor.</p>
        <p>Finanţarea comunitară poate acoperi atât investiţiile legate de o acţiune specifică, cu excepţia achiziţionării de bunuri imobiliare, cât şi cheltuielile curente (inclusiv cheltuielile administrative, de întreţinere şi de funcţionare).</p>
        <p>Cu excepţia programelor de formare profesională, de educaţie şi de cercetare, cheltuielile curente nu pot fi acoperite în general decât în faza de lansare, iar finanţarea lor este regresivă.</p>
        <p>(2) Pentru fiecare acţiune de cooperare se caută o contribuţie a partenerilor cooperării definiţi în art. 4. Contribuţia cerută depinde de posibilităţile partenerilor şi de natura acţiunii.</p>
        <p>(3) Se pot căuta posibilităţi de cofinanţare la alţi finanţatori, în special statele membre şi organizaţiile internaţionale în cauză. În această privinţă, se impune supravegherea coordonării cu măsurile luate de ceilalţi finanţatori.</p>
        <p>(4) Se iau măsurile necesare pentru a sublinia caracterul comunitar al ajutorului acordat în sensul prezentului regulament.</p>
        <p>(5) Pentru realizarea obiectivelor de coerenţă şi complementaritate prevăzute în Tratat şi în scopul garantării unei eficienţe optime a ansamblului acestor acţiuni, Comisia ia, împreună cu statele membre, toate măsurile de coordonare necesare; ea veghează, printre altele, la:</p>
        <p>(a) schimbul sistematic şi analiza sistematică de informaţii privind acţiunile finanţate şi cele care urmează a fi finanţate de către Comunitate şi statele membre;</p>
        <p>(b) coordonarea la faţa locului a activităţilor prin reuniuni periodice şi un schimb de informaţii între reprezentanţii Comisiei şi ai statelor membre în ţările beneficiare.</p>
        <p>(6) Pentru ca acţiunile să aibă cel mai mare impact la nivel mondial, naţional şi local, Comisia ia, împreună cu statele membre, iniţiativele necesare pentru a asigura o bună coordonare şi o cooperare strânsă cu partenerii cooperării, cu partenerii locali (organizaţii neguvernamentale, comunităţi de bază, asociaţii), cu finanţatorii şi cu alte organizaţii internaţionale în cauză, în special cele din sistemul Naţiunilor Unite.</p>
        <p>Articolul 6</p>
        <p>Asistenţa financiară în conformitate cu prezentul regulament se acordă sub formă de ajutoare nerambursabile.</p>
        <p>Articolul 7</p>
        <p>Cadrul financiar pentru aplicarea prezentului regulament, pe perioada 2000-2006, se stabileşte la 93 milioane de euro.</p>
        <p>Creditele anuale sunt aprobate de autoritatea bugetară în limita perspectivelor financiare.</p>
        <p>Articolul 8</p>
        <p>(1) Comisia este însărcinată să evalueze activităţile prevăzute în prezentul regulament, să ia decizii privind finanţarea lor şi să le gestioneze în conformitate cu procedurile, bugetare şi altele, în vigoare, în special cu cele prevăzute în regulamentul financiar aplicabil bugetului general al Comunităţilor Europene.</p>
        <p>(2) La fiecare doi ani, Comisia adoptă, în conformitate cu procedura prevăzută în art. 9 alin. (2), orientări strategice şi priorităţi pentru punerea în aplicare a acţiunilor din anii următori. Comisia informează Parlamentul European în această privinţă.</p>
        <p>(3) Atunci când implică un ajutor de 2,5 milioane de euro sau mai mult, decizia de finanţare a unei activităţi în sensul prezentului regulament este adoptată de Comisie în conformitate cu procedura prevăzută în art. 9 alin. (2).</p>
        <p>(4) Comisia informează succint comitetul prevăzut în art. 9 alin. (1) cu privire la orice decizie de finanţare pe care o ia pentru acţiunile menţionate în prezentul regulament care implică un ajutor mai mic de 2,5 milioane de euro. Această informare se realizează cel târziu cu o săptămână înainte de adoptarea deciziei.</p>
        <p>(5) Comisia este abilitată să aprobe angajamentele suplimentare necesare pentru a acoperi depăşirile, prevăzute sau efective, sau sumele complementare solicitate în privinţa acţiunilor în cazul în care depăşirea sau suma complementară solicitată este de cel mult 20 % din angajamentul iniţial stabilit prin decizia de finanţare.</p>
        <p>(6) Orice acord sau contract de finanţare încheiat în temeiul prezentului regulament prevede efectuarea de controale la faţa locului de către Comisie şi Curtea de Conturi în conformitate cu modalităţile obişnuite definite de Comisie în cadrul dispoziţiilor în vigoare, în special cele din regulamentul financiar aplicabil bugetului general al Comunităţilor Europene.</p>
        <p>(7) În măsura în care acţiunile fac obiectul unui acord de finanţare între Comunitate şi ţara beneficiară, acest acord prevede că plata taxelor, a drepturilor şi a altor sarcini fiscale nu este asigurată de către Comunitate.</p>
        <p>(8) Participarea la cererile de ofertă şi la adjudecările de contracte publice este deschisă în condiţii de egalitate tuturor persoanelor fizice şi juridice din statele membre şi din ţara beneficiară. Participarea se poate extinde şi la alte ţări în curs de dezvoltare şi, în cazuri excepţionale pe deplin justificate, la alte ţări terţe.</p>
        <p>(9) Fondurile provin din statele membre, din ţara beneficiară sau din alte ţări în curs de dezvoltare. În cazuri excepţionale, atunci când circumstanţele justifică acest lucru, fondurile pot proveni din alte ţări.</p>
        <p>(10) Se acordă o atenţie deosebită:</p>
        <p>- realizării unui cât mai bun raport cost-eficienţă şi a durabilităţii rezultatelor acţiunilor,</p>
        <p>- unei definiţii clare şi controlului îndeplinirii obiectivelor şi a indicatorilor de rezultate pentru toate acţiunile.</p>
        <p>Articolul 9</p>
        <p>(1) Comisia este asistată de comitetul competent corespunzător din punct de vedere geografic însărcinat cu dezvoltarea, denumit în continuare "comitet".</p>
        <p>(2) În cazul în care se face trimitere la prezentul alineat, art. 4 şi 7 din Decizia 1999/468/CE se aplică conform art. 8 din decizia respectivă.</p>
        <p>Perioada prevăzută în art. 4 alin. (3) din Decizia 1999/468/CE este stabilită la o lună.</p>
        <p>(3) Comitetul îşi stabileşte regulamentul de procedură.</p>
        <p>Articolul 10</p>
        <p>(1) După fiecare exerciţiu bugetar, Comisia prezintă Parlamentului European şi Consiliului, înainte de 1 septembrie, un raport anual rezumând acţiunile finanţate pe parcursul exerciţiului respectiv, precum şi o evaluare a aplicării prezentului regulament pe parcursul exerciţiului.</p>
        <p>Rezumatul conţine în special informaţii cu privire la numărul şi natura acţiunilor finanţate, partenerii cooperării şi ţările în cauză. Raportul indică, de asemenea, numărul de evaluări externe efectuate pentru acţiunile determinate.</p>
        <p>(2) Comisia evaluează periodic acţiunile finanţate de Comunitate pentru a stabili dacă s-au atins obiectivele vizate prin aceste acţiuni şi pentru a furniza orientări vizând îmbunătăţirea eficienţei acţiunilor viitoare. Comisia prezintă comitetului prevăzut în art. 9 alin. (1) un rezumat al evaluărilor realizate. Rapoartele de evaluare stau la dispoziţia statelor membre, a Parlamentului European şi a altor părţi interesate.</p>
        <p>(3) Comisia informează statele membre, cel târziu la o lună de la luarea deciziei, cu privire la activităţile aprobate, indicând costul şi natura acestora, precum şi ţara în cauză şi partenerii cooperării.</p>
        <p>(4) Prin serviciile Comisiei, inclusiv prin delegaţiile Comisiei în ţările în cauză, se publică şi se comunică părţilor interesate un ghid de finanţare care precizează orientările şi criteriile aplicabile în selectarea acţiunilor.</p>
        <p>Articolul 11</p>
        <p>(1) Prezentul regulament intră în vigoare a treia zi de la publicarea în Jurnalul Oficial al Comunităţilor Europene.</p>
        <p>Se aplică până la 31 decembrie 2006.</p>
        <p>(2) La patru ani de la intrarea în vigoare a prezentului regulament, Comisia prezintă Parlamentului European şi Consiliului o evaluare globală a acţiunilor finanţate de Comunitate în temeiul prezentului regulament, în cadrul cooperării generale a Comunităţii pentru dezvoltare, precum şi propuneri privind viitorul prezentului regulament, inclusiv eventuala sa modificare sau eventuala sa perioadă de aplicare.</p>
        <p>Prezentul regulament este obligatoriu în toate elementele sale şi se aplică direct în toate statele membre.</p>
      </div>
      <div type="signature">
        <p>Adoptat la Bruxelles, 7 noiembrie 2000.</p>
        <p>Pentru Parlamentul European</p>
        <p>Pentru Consiliu</p>
        <p>Preşedintele</p>
        <p>Preşedintele</p>
        <p>N. FONTAINE</p>
        <p>L. FABIUS</p>
        <p>1 JO C 47, 20.02.1999, p. 10 şi JO C 274 E, 26.09.2000, p. 1.</p>
        <p>2 JO C 258, 10.09.1999, p. 16.</p>
        <p>3 Avizul Parlamentului European din 5 mai 1999 (JO C 279, 01.10.1999, p. 173), Poziţia comună a Consiliului din 16 decembrie 1999 (JO C 64, 06.03.2000, p. 47) şi Decizia Parlamentului European din 15 martie 2000 (nepublicată încă în Jurnalul Oficial). Decizia Parlamentului European din 20 septembrie 2000 şi Decizia Consiliului din 7 septembrie 2000.</p>
        <p>4 JO L 275, 10.10.1998, p. 1.</p>
        <p>5 JO L 108, 25.04.1997, p. 1.</p>
        <p>6 JO C 172, 18.06.1999, p. 1.</p>
        <p>7 JO L 184, 17.07.1999, p. 23.</p>
      </div>
    </body>
</html>
