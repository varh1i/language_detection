<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>REGULAMENTUL COMISIEI (CE) nr. 2814/2000</p>
        <p>din 21 decembrie 2000</p>
        <p>de stabilire a normelor de aplicare a Regulamentului Consiliului (CE) nr. 104/2000 cu privire la acordarea ajutorului pentru punerea în rezervă a anumitor produse pescăreşti</p>
        <p>COMISIA COMUNITĂŢILOR EURPENE,</p>
        <p>având în vedere Tratatul de instituire a Comunităţii Europene,</p>
        <p>având în vedere Regulamentul Consiliului (CE) nr. 104/2000, din 17 decembrie 1999, privind organizarea comună a pieţelor în sectorul produselor pescăreşti şi de acvacultură1, în special art. 23 alin. (5),</p>
        <p>întrucât:</p>
        <p>(1) Regulamentul Consiliului (CE) nr. 104/2000, prin care a fost abrogat Regulamentul Consiliului (CEE) nr. 3759/922 cu începere de la 1 ianuarie 2001, prevede acordarea, în anumite condiţii, a unui ajutor pentru punerea în rezervă destinat stabilizării sau prelucrării şi stocării produselor care figurează pe lista din anexa I şi care au fost retrase de pe piaţă. Rolul mecanismului de ajutor pentru punerea în rezervă în organizarea comună a pieţei, aşa cum a fost prevăzut în Regulamentul (CEE) nr. 3759/92 şi în Regulamentul Comisiei (CEE) nr. 3901/92, din 23 decembrie 1992, privind stabilirea modalităţii de acordare a unui ajutor pentru punerea în rezervă a anumitor produse pescăreşti3, modificat ultima dată de Regulamentului (CE) 1337/954 a fost evaluat din nou. Rezultatul a constat din mărirea cantităţilor pentru care se poate solicita acest ajutor. Trebuie deci să se simplifice procedurile necesare în cadrul mecanismului de ajutor pentru punerea în rezervă şi să se înlocuiască Regulamentul (CEE) nr. 3901/92 prin prezentul regulament.</p>
        <p>(2) Art. 6 alin. (1) din Regulamentul Consiliului (CE) nr. 2406/96, din 26 noiembrie 1996, privind stabilirea standardele comune de piaţă pentru anumite produse pescăreşti5, modificat de Regulamentul (CE) nr. 2578/20006 prevede că anumite produse clasate în categoria B nu beneficiază de ajutoarele financiare acordate în cadrul mecanismelor de intervenţie ale organizării comune a pieţei. În măsura în care ajutorul pentru punerea în rezervă descris la art. 23 din Regulamentul (CE) nr. 104/2000 se poate solicita numai pentru produsele de calitate Extra, "E" şi "A" , cantităţile eligibile trebuie calculate numai pe baza acestor categorii de produse.</p>
        <p>(3) În scopul încurajării la maximum a acţiunilor care au ca scop stabilizarea pieţei, organizaţiile de producători care nu respectă preţul comunitar de retragere pe parcursul campaniei de pescuit ar trebui să fie excluse de la sistemul de compensare financiară reprezentat de ajutorul pentru punerea în rezervă.</p>
        <p>(4) Respectarea sistematică a normelor comune de comercializare stabilite la art. 2 din Regulamentul (CE) nr. 104/2000 este un element determinant al formării preţurilor şi un element de stabilizare a pieţei. Acordarea unei compensaţii pentru ajutorul pentru punerea în rezervă privind cantităţile eligibile trebuie deci subordonată respectării normelor pentru toate cantităţile de produs în cauză puse în vânzare de organizaţia de producători sau de membrii acesteia pe parcursul campaniei de pescuit.</p>
        <p>(5) Mecanismele de ajutor pentru punerea în rezervă şi compensaţia financiară pentru retrageri funcţionează în paralel şi sunt complementare, urmărind acelaşi obiectiv reprezentat de stabilizarea pieţei produselor în cauză. În consecinţă, condiţiile de eligibilitate a cantităţilor pentru a beneficia de mecanismul de ajutor pentru punerea în rezervă, precum şi condiţiile privind utilizarea marjei de toleranţă şi documentul justificativ care trebuie utilizat în cazul retragerii produselor într-un alt stat membru trebuie să fie identice cu cele din regulamentul Comisiei (CE) nr. 2509/2000 din 15 noiembrie 2000 de stabilire a modalităţii de aplicare a Regulamentului Consiliului (CE) nr. 104/2000 cu privire la acordarea compensaţiei financiare pentru retragerea anumitor produse pescăreşti7.</p>
        <p>(6) În scopul garantării calităţii produselor şi facilitării comercializării acestora pe piaţă, trebuie să se stabilească condiţiile minime care trebuie îndeplinite de operaţiunile pentru care se poate solicita ajutorul, precum şi condiţiile de stocare şi de readucere pe piaţă a produselor în cauză.</p>
        <p>(7) Organizaţiile de producători trebuie să contribuie la acoperirea cheltuielilor rezultate din punerea în aplicare a mecanismului de ajutor pentru punerea în rezervă şi, de aceea, valoarea ajutorului trebuie stabilită pe baza cheltuielilor tehnice şi financiare reale aferente operaţiunilor de stabilizare şi stocare. Cheltuielile tehnice trebuie stabilite pe baza costurilor imediate contractate în cadrul mecanismului. Pentru a nu i se impune industriei exigenţe prea dificile în materie de informare şi pentru a se evita calculele anuale complexe, cheltuielile financiare trebuie să corespundă unei valori forfetare ajustate pe baza ratei dobânzii determinate conform art. 5 din Regulamentul Consiliului (CEE) nr. 1883/78 din 2 august 1978 privind normele generale de finanţare a intervenţiilor realizate de către Fondul European de Orientare şi Garantare agricolă, secţiunea "Garantare"8, modificat ultima dată de Regulamentul (CE) nr. 1259/969.</p>
        <p>(8) Pentru sporirea eficacităţii controalelor, beneficiarii ajutorului trebuie să păstreze registre şi trebuie să comunice aceste informaţii statului membru. În scopul bunei gestionări a mecanismului, este suficientă impunerea realizării unei contabilităţi a bunurilor pe parcursul perioadelor minime de stocare.</p>
        <p>(9) Trebuie să se instituie o procedură de depunere a cererilor de ajutor, precum şi o procedură pentru acordarea avansurilor şi să se precizeze valoarea garanţiei aferente acestora.</p>
        <p>(10) Măsurile prevăzute în prezentul regulament sunt în conformitate cu avizul Comitetului de gestionare a produselor pescăreşti,</p>
        <p>ADOPTĂ PREZENTUL REGULAMENT:</p>
        <p>Articolul 1</p>
        <p>Cantităţile de produse acceptate pentru a beneficia de ajutorul pentru punerea în rezervă în temeiul art. 23 alin. (3) din Regulamentul (CE) nr. 104/2000 se calculează pe baza cantităţilor clasificate în categoriile de calitate Extra, "E" şi "A" numai în conformitate cu normele de comercializare prevăzute la art. 2 din prezentul regulament.</p>
        <p>Articolul 2</p>
        <p>1. Ajutorul pentru punerea în rezervă este vărsat numai organizaţiilor de producători menţionate la art. 5 alin. (1) din Regulamentul (CE) nr.104/2000.</p>
        <p>2. Plata ajutorului pentru punerea în rezervă pentru cantităţile eligibile este subordonată condiţiei ca, pentru produsele sau pentru grupa de produse în cauză, toate cantităţile puse în vânzare de organizaţia de producători sau de membrii acesteia pe parcursul campaniei de pescuit să fi fost în prealabil clasificate conform normelor de comercializare stabilite la art. 2 din regulamentul (CE) nr. 104/2000.</p>
        <p>3. Cerinţele prevăzute la art. 23 alin. (2) lit. (b) din Regulamentul (CE) nr. 104/2000 sunt îndeplinite dacă produsele sunt clasificate în conformitate cu normele de comercializare descrise la art. 2 din regulamentul respectiv.</p>
        <p>Articolul 3</p>
        <p>1. În scopul obţinerii ajutorului pentru punerea în rezervă, produsele trebuie supuse, în termen de patruzeci şi opt de ore de la retragerea lor de pe piaţă, unora sau mai multora dintre prelucrările menţionate la art. 23 alin. (4) din Regulamentul (CE) nr. 104/2000. Aceste operaţiuni pot fi realizate de organizaţia de producători în cauză sau de o întreprindere căreia organizaţia de producători îi încredinţează produsele.</p>
        <p>Înainte de prelucrare, produsele trebuie stocate astfel încât să se garanteze menţinerea categoriei iniţiale de prospeţime.</p>
        <p>2. Fără a se aduce atingere dispoziţiilor naţionale sau normelor comerciale mai restrictive aplicate în statele membre, diferitele tipuri de prelucrări trebuie să îndeplinească următoarele condiţii minime:</p>
        <p>a) congelarea trebuie realizată în instalaţii adecvate care să permită, printre altele, atingerea rapidă a unei temperaturi de - 18ºC în miezul produsului;</p>
        <p>b) sărarea trebuie realizată printr-un tratament care să garanteze un conţinut de sare al produsului finit de minimum 16%;</p>
        <p>c) uscarea trebuie realizată astfel încât conţinutul de apă al produsului prelucrat să nu depăşească 50%;</p>
        <p>d) marinarea trebuie realizată prin tratarea produsului cu oţet sau acid alimentar, sare şi condimente, fără a încălzi produsul astfel încât pH-ul să scadă sub 4,8;</p>
        <p>e) pasteurizarea trebuie realizată astfel încât temperatura în miezul produsului să se menţină la cel puţin 75ºC timp de minimum cincisprezece minute.</p>
        <p>3. În scopul obţinerii ajutorului pentru punerea în rezervă se acceptă şi conservarea crabilor turta vii prin stocarea în bazine şi cuşti fixe, alimentate cu apă de mare sau apă sărată şi autorizate în acest scop de statele membre.</p>
        <p>Articolul 4</p>
        <p>1. Produsele pot beneficia de ajutorul pentru punerea în rezervă numai dacă, după prelucrarea definitivă, îndeplinesc condiţiile privind stocarea şi readucerea pe piaţă de la alin. (2) şi (3).</p>
        <p>2. Pentru produsele congelate, durata de stocare nu poate fi mai mică de cinci zile începând de la data finalizării prelucrării, iar temperatura de stocare nu poate fi mai ridicată de -18ºC.</p>
        <p>Pentru produsele sărate, marinate, fierte sau pasteurizate, durata de stocare nu poate fi mai mică de cinci zile începând de la data finalizării prelucrării.</p>
        <p>Pentru produsele uscate, durata de stocare nu poate fi mai mică de cincisprezece zile începând de la data finalizării prelucrării, iar stocarea trebuie realizată la o temperatură sub 4ºC şi în condiţii de higrometrie adecvate.</p>
        <p>Pentru toate produsele stocate în bazine sau în cuşti, durata de stocare nu poate fi mai mică de 5 zile.</p>
        <p>3. Toate produsele sunt readuse pe piaţă în loturi omogene pe specii, conform dispoziţiilor în vigoare în fiecare stat membru privind comercializarea produselor destinate consumului uman.</p>
        <p>Produsele stocate în bazine sau cuşti sunt readuse pe piaţă pentru vânzare în asemenea condiţii încât să nu afecteze comercializarea normală a producţiei în cauză.</p>
        <p>4. Produsele readuse pe piaţă nu pot face obiectul unei noi operaţiuni de stocare pentru a beneficia de ajutor.</p>
        <p>Articolul 5</p>
        <p>1. Valoarea ajutorului pentru punerea în rezervă este stabilită înainte de începerea fiecărei campanii de pescuit, conform procedurii prevăzute la art. 38 alin. (2) din Regulamentul (CE) nr. 104/2000.</p>
        <p>Această valoare se stabileşte pe unitate de greutate şi se referă la greutatea netă a fiecărui produs care figurează în anexa I la Regulamentul (CE) nr. 104/2000.</p>
        <p>2. Valoarea ajutorului se calculează pe baza cheltuielilor tehnice şi pe baza cheltuielilor financiare reale aferente operaţiunilor indispensabile stabilizării şi stocării produselor în cauză, constatate în Comunitate pe parcursul campaniei de pescuit precedente.</p>
        <p>3. Sunt considerate cheltuieli tehnice:</p>
        <p>a) cheltuielile pentru energie;</p>
        <p>b) cheltuielile pentru personalul necesar stocării şi scoaterii din stoc;</p>
        <p>c) costul materialelor pentru ambalajul direct.</p>
        <p>d) cheltuielile pentru prelucrare (ingrediente);</p>
        <p>e) cheltuielile pentru transportul de la locul de debarcare la locul de prelucrare.</p>
        <p>4. Pentru anul 2001 cheltuielile financiare sunt egale cu o valoare forfetară de 10 EUR pe tonă. În consecinţă, valoarea forfetară va fi adaptată în fiecare an pe baza ratei dobânzii stabilite anual conform art. 5 din Regulamentul (CEE) 1883/78.</p>
        <p>5. Nivelul ajutorului pentru punerea în rezervă, stabilit pentru campania de pescuit în cauză, se aplică produselor a căror stocare a început în timpul acestei campanii, indiferent de momentul încheierii perioadei de stocare.</p>
        <p>6. Dispoziţiile art. 2 alin. (1), (2) şi (3), art. 3, art. 4 alin. (1) lit. (c) şi art. 7 din Regulamentul Comisiei (CE) nr. 2509/2000 se aplică, mutatis mutandis, dispoziţiilor privind ajutorul pentru punerea în rezervă de la art. 23 alin. (1) din Regulamentul (CE) nr. 104/2000.</p>
        <p>Articolul 6</p>
        <p>1. Statele membre instituie un sistem de control care permite garantarea faptului că produsele pentru care se solicită ajutorul pentru punerea în rezervă sunt îndreptăţite la acest ajutor.</p>
        <p>2. În privinţa perioadei minime de stocare prevăzută la art. 4 alin. (2), organizaţiile de producători asigură faptul că cei care beneficiază de ajutor păstrează un registru al stocurilor pentru produsele din fiecare categorie introduse în antrepozit.</p>
        <p>3. Organizaţia de producători comunică statului membru în cauză, în fiecare lună, data, specia, categoria şi cantitatea de produse stocate.</p>
        <p>Articolul 7</p>
        <p>1. Ajutorul pentru punerea în rezervă se achită organizaţiei de producători în cauză numai după ce autoritatea competentă a statului membru în cauză constată că respectivele cantităţi pentru care se solicită ajutorul nu depăşesc limita stabilită la art. 23 alin. (3) din Regulamentul (CE) nr. 104/2000 şi că au fost fie transformate şi stocate, fie conservate şi apoi readuse pe piaţă în conformitate cu prevederile prezentului regulament.</p>
        <p>2. Cererea de ajutor pentru punerea în rezervă este înaintată de organizaţia de producători în cauză către autorităţile competente ale statului membru, în termen de patru luni de la încheierea campaniei în cauză. Elementele care trebuie să figureze în cerere sunt adoptate de statele membre.</p>
        <p>3. Autorităţile naţionale achită ajutorul pentru punerea în rezervă în termen de trei luni de la primirea cererii complete de plată depuse de organizaţia de producători în cauză.</p>
        <p>Articolul 8</p>
        <p>La cererea organizaţiei de producători în cauză, statul membru acordă un avans lunar din ajutorul pentru punerea în rezervă pentru cantităţile pentru care se solicită un ajutor în cursul lunii respective, cu condiţia ca organizaţia de producători să fi constituit o garanţie egală cu 105% din valoarea avansului.</p>
        <p>Avansurile se calculează conform metodei prezentate în anexă.</p>
        <p>Articolul 9</p>
        <p>1. Fiecare stat membru comunică celorlalte state membre şi Comisiei numele şi adresa organismului însărcinat cu plata ajutorului pentru punerea în rezervă.</p>
        <p>2. Fiecare stat membru comunică Comisiei, cel mai târziu la 31 ianuarie 2001, măsurile adoptate pentru punerea în aplicare a art. 6 alin. (1) şi a art. 7 alin. (2), precum şi orice modificare a acestor măsuri.</p>
        <p>Articolul 10</p>
        <p>Regulamentul (CE) nr. 3901/92 se abrogă.</p>
        <p>Articolul 11</p>
        <p>Prezentul regulament intră în vigoare a şaptea zi de la publicarea în Jurnalul Oficial al Comunităţilor Europene.</p>
        <p>Se aplică de la 1 ianuarie 2001.</p>
        <p>Prezentul regulament este obligatoriu în toate elementele sale şi se aplică direct în toate statele membre.</p>
      </div>
      <div type="signature">
        <p>Adoptat la Bruxelles, 21 decembrie 2000.</p>
        <p>Pentru Comisie</p>
        <p>Franz FISCHLER</p>
        <p>Membru al Comisiei</p>
        <p>----------</p>
      </div>
      <div type="annex">
        <p>ANEXĂ</p>
        <p>CALCULAREA AVANSULUI DIN AJUTORUL PENTRU PUNEREA ÎN REZERVĂ 10</p>
        <p>Specia:............................................ Luna:....................................</p>
        <p>A. Calcularea cantităţilor eligibile în cadrul marjei de 18%</p>
        <p>1. Cantităţile din categoriile de prospeţime "Extra", "E" şi "A" puse în vânzare între 1 ianuarie şi ultima zi a lunii în cauză: ......... kg</p>
        <p>2. Totalul cumulat al cantităţilor din categoriile de prospeţime "Extra", "E" şi "A" retrase şi care vor beneficia de ajutorul pentru punerea în rezervă pe parcursul aceleiaşi perioade: ...................kg</p>
        <p>3. Procentajul mediu: ..................(2:1 x 100)</p>
        <p>4. Cantităţile care pot beneficia de ajutorul pentru punerea în rezervă (până la 18% din vânzări11): ............... kg</p>
        <p>B. Calcularea avansului lunar:</p>
        <p>Luna retragerii produselor stocate</p>
        <p>Cantităţile eligibile raportate pe luni</p>
        <p>Valoarea unitară a ajutorului în EUR</p>
        <p>Valoarea ajutorului în EUR</p>
        <p>Rata de schimb în data de 22 a lunii precedente</p>
        <p>Valoarea ajutorului în monedă naţională</p>
        <p>1</p>
        <p>2</p>
        <p>3</p>
        <p>4</p>
        <p>5</p>
        <p>Total</p>
        <p>Note explicative:</p>
        <p>B1 = Cantităţile retrase destinate stocării între prima şi ultima zi a lunii. Această coloană trebuie să corespundă cantităţilor eligibile la litera A4.</p>
        <p>B2 = Valoarea unitară a ajutorului stabilit anual în funcţie de tipul de prelucrare.</p>
        <p>B3 = (B1 x B2).</p>
        <p>B5 = Echivalentul în monedă naţională al coloanei B3 la rata de schimb valabilă în a 22-a zi a lunii anterioare retragerii produselor stocate.</p>
        <p>Avansul lunar (în EUR sau în monedă naţională)</p>
        <p>1. Totalul ajutorului</p>
        <p>2. Totalul cumulat al avansurilor obţinute pentru lunile anterioare</p>
        <p>3. Avansul de vărsat pentru luna în cauză (1-2)</p>
        <p>1 JO L 17, 21.01.2000, p. 22.</p>
        <p>2 JO L 388, 31.12.1992, p. 1.</p>
        <p>3 JO L 392, 31.12.1992, p. 29.</p>
        <p>4 JO L 129, 14.06.1995, p. 5.</p>
        <p>5 JO L 334, 23.12.1996, p. 1.</p>
        <p>6 JO L 298, 25.11.2000, p. 1.</p>
        <p>7 JO L 289, 16.11.2000, p. 11.</p>
        <p>8 JO L 216, 05.08.1978, p. 1.</p>
        <p>9 JO L 163, 02.07.1996, p. 10.</p>
        <p>10 Calculul se poate efectua, eventual, pe baza datelor provizorii (care vor fi definitivate pe parcursul celor două luni următoare lunii în cauză).</p>
        <p>11 Deducere realizată din cantităţile care au beneficiat de un avans din compensaţia financiară pentru retragere.</p>
      </div>
    </body>
</html>
