<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>DECIZIA COMISIEI</p>
        <p>din 13 februarie 2003</p>
        <p>de stabilire a prescripţiilor minime pentru aplicarea programelor de creştere bazate pe rezistenţa la formele transmisibile de encefalopatie spongiformă la ovine</p>
        <p>notificată cu numărul C (2003) 498</p>
        <p>(Text cu relevanţă pentru SEE)</p>
        <p>(2003/100/CE)</p>
        <p>COMISIA COMUNITĂŢILOR EUROPENE,</p>
        <p>având în vedere Tratatul de instituire a Comunităţii Europene,</p>
        <p>având în vedere Regulamentul (CE) nr. 999/2001 al Parlamentului European şi al Consiliului din 22 mai 2001 de stabilire a reglementărilor pentru prevenirea, controlul şi eradicarea anumitor forme transmisibile de encefalopatie spongiformă1, modificat ultima dată de Regulamentul (CE) nr. 1494/2002 al Comisiei2, în special articolul 23,</p>
        <p>întrucât:</p>
        <p>(1) Scrapia reprezintă o problemă considerabilă pentru sănătatea animală în interiorul populaţiei ovine şi caprine din Comunitate.</p>
        <p>(2) Nu există nici o metodă validată de diagnosticare de rutină care să permită să se facă diferenţierea, la ovine şi la caprine, între o infecţie cu encefalopatie spongiformă bovină (ESB) şi o infecţie cu scrapie. Nu a fost stabilită existenţa în condiţii naturale a unei infecţii cu ESB la ovine şi la caprine. Totuşi, nu este eliminat riscul de infectare cu ESB a populaţiei ovine şi caprine şi de prezenţă a acesteia în această populaţie. Din această cauză, infectarea ovinelor şi caprinelor cu encefalopatia spongiformă transmisibilă (EST) prezintă un risc potenţial pentru sănătatea publică.</p>
        <p>(3) Cercetările au relevat că unele genotipuri ale proteinei prion la ovine conferă rezistenţă la scrapie. Elementele disponibile în prezent indică existenţa unei rezistenţe similare, genetic determinate, la ESB la ovine atunci când acestea sunt infectate experimental cu ESB pe cale orală.</p>
        <p>(4) Avizul Comitetului ştiinţific director (CSD) din 4 şi 5 aprilie 2002 privind securitatea aprovizionării cu materiale ale micilor rumegătoare a stabilit liniile directoare pentru principalele puncte din programul de creştere bazat pe rezistenţa la EST la ovine. CSD consideră că un asemenea program trebuie să se axeze pe populaţia cu risc sau pe zonele cu risc.</p>
        <p>(5) Una din condiţiile necesare pentru un asemenea program de creştere este aproximarea frecvenţei ovinelor ARR/ARR pentru fiecare rasă importantă. Pentru a obţine aceste informaţii, Decizia 2002/1003/CE a Comisiei3 a prevăzut efectuarea unui studiu asupra raselor ovine din statele membre.</p>
        <p>(6) Ar trebui să fie posibil să se acorde o derogare de la obligaţia de a pune în aplicare un program de creştere în conformitate cu prezenta decizie pentru anumite rase care prezintă o slabă rezistenţă naturală şi pentru rasele locale originare din zona respectivă şi în pericol de a fi abandonate, prevăzute în Regulamentul (CE) nr. 445/2002 al Comisiei din 26 februarie 2002 de stabilire a normelor de aplicare a Regulamentului (CE) nr. 1257/1999 al Consiliului privind asistenţa pentru dezvoltarea rurală acordată de Fondul European de Orientare şi Garantare Agricolă (FEOGA)4.</p>
        <p>(7) În avizul său, CSD a recomandat să se procedeze la certificarea şeptelurilor care prezintă un risc neglijabil de scrapie/de ESB. Una din posibilităţile preconizate constă în certificarea şeptelurilor pe baza unei rezistenţe genetice totale la EST, însoţită de teste periodice de depistare a EST.</p>
        <p>(8) CSD a propus, pentru ovine şi caprine, o listă completă de ţesuturi care pot prezenta un risc pentru sănătatea umană şi animală, în ipoteza că s-ar confirma ESB sau ar fi considerată probabilă. Totuşi, el a precizat că aceste ţesuturi nu prezintă nici un risc semnificativ atunci când provin de la animale rezistente şi semi-rezistente în vârstă de, respectiv, mai puţin de 18 luni şi mai puţin de 6 luni. Trebuie favorizată crearea de şepteluri certificate, în conformitate cu aceste principii.</p>
        <p>(9) Comisia va prezenta Consiliului şi Parlamentului o propunere de modificare a Regulamentului (CE) nr. 999/2001 astfel încât acesta să conţină o bază juridică pentru măsurile prevăzute în prezenta decizie. Între timp, prezenta decizie trebuie adoptată cu titlu de măsură tranzitorie.</p>
        <p>(10) Măsurile prevăzute în prezenta decizie sunt conforme cu avizul Comitetului permanent pentru lanţul alimentar şi sănătatea animală,</p>
        <p>ADOPTĂ PREZENTA DECIZIE:</p>
        <p>Articolul 1</p>
        <p>Definiţii</p>
        <p>În sensul prezentei decizii, se aplică definiţiile menţionate în anexa I la Decizia 2002/1003/CE a Comisiei.</p>
        <p>Articolul 2</p>
        <p>Program de creştere bazat pe rezistenţa la EST la ovinele de rasă pură</p>
        <p>1. Fiecare stat membru aplică un program de creştere în scopul unei selecţii pentru rezistenţa la EST la fiecare din rasele ovine care sunt indigene sau formează o populaţie importantă pe teritoriul său până la 1 ianuarie 2004 cel târziu, pe baza rezultatelor studiului prevăzut în Decizia 2002/1003/CE a Comisiei. Prescripţiile minime pe care acest program trebuie să le îndeplinească sunt cele stabilite în anexa I.</p>
        <p>2. Statele membre pot hotărî că participarea proprietarilor de şepteluri la programul de creştere menţionat în alineatul (1) est voluntară până la 1 aprilie 2005. Totuşi, după această dată, participarea la programul de creştere est obligatorie pentru toate şeptelurile cu valoare genetică ridicată.</p>
        <p>Articolul 3</p>
        <p>Derogări</p>
        <p>1. Statele membre pot obţine o derogare de la obligaţia de a pune în aplicare un program de creştere aşa cum prevede articolul 2:</p>
        <p>- fie pe baza unui program naţional de luptă contra scrapiei, prezentat şi aprobat în conformitate cu anexa VII capitolul A partea I litera (b) la Regulamentul (CE) nr. 999/2001, care prevede supravegherea activă şi permanentă a ovinelor şi caprinelor moarte la fermă din toate şeptelurile din statele membre,</p>
        <p>- fie atunci când Comisia a recunoscut teritoriul lor ca fiind indemn de scrapie în conformitate cu anexa VIII capitolul A partea I litera (c) la Regulamentul (CE) nr. 999/2001, pe baza rezultatelor unei analize statistice concludente.</p>
        <p>2. Derogarea prevăzută în alineatul (1) se adoptă în conformitate cu procedura menţionată în articolul 24 alineatul (2) din Regulamentul (CE) nr. 999/2001.</p>
        <p>Articolul 4</p>
        <p>Cadrul de recunoaştere a rezistenţei la EST a unor şepteluri de ovine</p>
        <p>1. Fiecare stat membru stabileşte un cadru de recunoaştere a rezistenţei la EST a unor şepteluri de ovine, până la 1 ianuarie 2004 cel târziu.</p>
        <p>Acest cadru îndeplineşte criteriile stabilite în anexa II.</p>
        <p>2. Recunoaşterea rezistenţei la EST a unui anumit şeptel, conform cadrului prevăzut în alienatul (1), nu este considerată ca un criteriu cerut pentru excluderea prezenţei unui caz de EST în cadrul şeptelului respectiv.</p>
        <p>Articolul 5</p>
        <p>Raporturi prezentate de statele membre Comisiei</p>
        <p>Statele membre prezintă Comisiei următoarele raporturi:</p>
        <p>a) raport despre prescripţiile din programele lor de creştere prevăzute în articolul 2, până la 1 aprilie 2004 cel târziu;</p>
        <p>b) raport de progres anual, care se înaintează prima dată până la 1 aprilie 2005, care prezintă progresele realizate în aplicarea programului de creştere.</p>
        <p>Articolul 6</p>
        <p>Sinteza rapoartelor prezentată de Comisie statelor membre</p>
        <p>Comisia prezintă statelor membre o sinteză a rapoartelor care trebuie să-i fie transmise în temeiul articolului 5, în termen de trei luni de la data de primire a rapoartelor respective.</p>
        <p>Articolul 7</p>
        <p>Reexaminare</p>
        <p>Cerinţele din prezenta directivă sunt reexaminate:</p>
        <p>a) pe baza rapoartelor prevăzute în articolul 5;</p>
        <p>b) luând în considerare rasele la care s-a pus în evidenţă în cadrul programului de creştere un grav efect genetic negativ;</p>
        <p>c) în orice situaţie, înainte de 1 aprilie 2005, pentru a putea ţine seama de orice nou aviz ştiinţific.</p>
        <p>Articolul 8</p>
        <p>Destinatari</p>
        <p>Prezenta decizie se adresează statelor membre.</p>
      </div>
      <div type="signature">
        <p>Adoptată la Bruxelles, 13 februarie 2003.</p>
        <p>Pentru Comisie</p>
        <p>David BYRNE</p>
        <p>Membru al Comisiei</p>
      </div>
      <div type="annex">
        <p>ANEXA I</p>
        <p>PRESCRIPŢII MINIME PENTRU UN PROGRAM DE CREŞTERE BAZAT PE REZISTENŢA LA EST LA OVINE</p>
        <p>Partea 1 - Prescripţii generale</p>
        <p>1. Programul de creştere trebuie să fie bazat pe şeptelurile cu valoare genetică ridicată.</p>
        <p>2. Se creează o bază de date. Ea conţine cel puţin următoarele informaţii:</p>
        <p>a) identitatea, rasa şi numărul de animale care compun toate şeptelurile care participă la programul de creştere;</p>
        <p>b) identificarea diferitelor animale de la care se prelevează eşantioane în cadrul programului de creştere;</p>
        <p>c) rezultatele eventualelor teste de genotip.</p>
        <p>3. Se aplică un sistem de certificare uniform. În cadrul acestuia, genotipul fiecărui animal care face obiectul unei prelevări de eşantioane în cadrul programului de creştere este certificat printr-un număr de identificare individual.</p>
        <p>4. Colectarea eşantioanelor se realizează de un personal special format în acest scop în cadrul programului de creştere.</p>
        <p>5. Se aplică un sistem de identificare a animalelor şi eşantioanelor, de prelucrare a eşantioanelor şi difuzare a rezultatelor. Este necesar să fie redus cât mai mult posibil riscul de eroare umană. Eficienţa sistemului face obiectul controalelor aleatorii periodice.</p>
        <p>6. Testele de genotip al sângelui sau al altor ţesuturi prelevate în scopul programului de creştere se efectuează în laboratoare desemnate în cadrul programului.</p>
        <p>7. Autoritatea competentă din statul membru poate ajuta asociaţiile de crescători care doresc acest lucru să creeze bănci genetice de material seminal, ovule şi/sau embrioni reprezentativi pentru genotipurile proteinei prion al căror număr poate diminua din cauza programului de creştere.</p>
        <p>8. Programele de creştere se stabilesc pentru fiecare rasă, luând în considerare următoarele elemente:</p>
        <p>a) frecvenţa diferitelor alele în cadrul rasei;</p>
        <p>b) rasele rare;</p>
        <p>c) preocuparea pentru prevenirea reproducerii în consangvinitate şi a deviaţiei genetice.</p>
        <p>Partea 2 - Reguli specifice pentru şeptelurile participante</p>
        <p>1. Programul de creştere urmăreşte creşterea frecvenţei alelei ARR în cadrul şeptelului ovin, reducând în acelaşi timp pe cea a alelelor pentru care s-a stabilit că provoacă sensibilitate la EST.</p>
        <p>2. Regulile minime pe care şeptelurile participante trebuie să le îndeplinească sunt următoarele:</p>
        <p>a) trebuie identificate individual, prin mijloace sigure, toate animalele din şeptel care trebuie supuse unui test de genotip;</p>
        <p>b) toţi berbecii destinaţi reproducerii în cadrul unui şeptel trebuie supuşi unui test de genotip înainte de a fi folosiţi pentru reproducere;</p>
        <p>c) toţi masculii purtători de alelă VRQ trebuie sacrificaţi sau castraţi în termen de şase luni de la determinarea genotipului lor; aceste animale nu pot părăsi ferma, cu excepţia cazului în care urmează a fi sacrificate;</p>
        <p>d) nici o femelă despre care se ştie că este purtătoare de alelă VRQ nu poate părăsi ferma, cu excepţia cazului în care urmează a fi sacrificată;</p>
        <p>e) se interzice folosirea altor masculi, inclusiv a donatorilor de material seminal utilizaţi pentru inseminarea artificială, în afară de cei certificaţi în cadrul programului, pentru scopuri de reproducere în interiorul şeptelului.</p>
        <p>Partea 3 - Protecţia raselor şi a caracterelor de reproducere</p>
        <p>1. Statele membre pot hotărî să acorde o derogare de la cerinţele menţionate în partea 2 punctul (2) literele (c) şi (d) în cazul raselor:</p>
        <p>a) pentru care studiul prevăzut în Decizia 2002/1003/CE a Comisiei indică o frecvenţă a alelei ARR mai mică de 25 %, sau</p>
        <p>b) care sunt în pericol de a fi abandonate, menţionate în articolul 14 alineatul (1) litera (a) din regulamentul (CE) nr. 445/2002.</p>
        <p>2. În cazul raselor pentru care studiul prevăzut în Decizia 2002/1003/CE a Comisiei indică o absenţă a alelei ARR sau o frecvenţă a acestei alele mai mică de 10 %, statele membre pot hotărî să acorde o derogare de la părţile 1 şi 2, cu condiţia ca aceste rase să facă obiectul programelor de supraveghere a scrapiei.</p>
        <p>3. Statele membre informează Comisia în legătură cu derogările acordate în conformitate cu dispoziţiile de la punctele (1) şi (2), precum şi în legătură cu criteriile folosite.</p>
        <p>ANEXA II</p>
        <p>CADRUL DE RECUNOAŞTERE A REZISTENŢEI LA EST A ŞEPTELURILOR DE OVINE</p>
        <p>1. Cadrul se utilizează pentru recunoaşterea rezistenţei la EST a şeptelurilor de ovine care, fie ca urmare a participării la programul de creştere prevăzut în articolul 2, fie în alt mod, îndeplinesc anumite criterii.</p>
        <p>Această recunoaştere se acordă la cel puţin două nivele:</p>
        <p>a) şepteluri de nivel I: şepteluri compuse în totalitate din ovine de genotipul ARR/ARR;</p>
        <p>b) şepteluri de nivel II: şepteluri care descind exclusiv din berbeci de genotipul ARR/ARR.</p>
        <p>Statele membre pot hotărî să acorde o recunoaştere la alte nivele, astfel încât să răspundă cerinţelor naţionale.</p>
        <p>2. Se prelevă periodic un eşantion aleatoriu de ovine care provin de la şepteluri rezistente la EST:</p>
        <p>a) fie în exploataţie, fie în abator, în vederea verificării genotipului;</p>
        <p>b) în cazul şeptelurilor de nivel I, de la animale în vârstă de peste 18 luni, la abator, în vederea depistării prezenţei unei forme de EST în conformitate cu anexa III la Regulamentul (CE) nr. 999/2001.</p>
        <p>1 JO L 147, 31.5.2001, p. 1.</p>
        <p>2 JO L 225, 28.8.2002, p. 3.</p>
        <p>3 JO L 349, 24.12.2002, p. 105.</p>
        <p>4 JO L 74, 15.3.2002, p. 1.</p>
      </div>
    </body>
</html>
