<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Alueiden komitean lausunto aiheesta %rdquo%Komission tiedonanto Tiede ja teknologia Euroopan tulevaisuuden avaintekij%ouml%in%auml% %ndash% suuntaviivoja unionin tutkimusrahoituspolitiikalle%rdquo%</head>
      <div type="body">
        <p>Alueiden komitean lausunto aiheesta "Komission tiedonanto Tiede ja teknologia Euroopan tulevaisuuden avaintekijöinä – suuntaviivoja unionin tutkimusrahoituspolitiikalle"</p>
        <p>(2005/C 71/06)</p>
        <p>ALUEIDEN KOMITEA, joka</p>
        <p>ottaa huomioon Euroopan komission tiedonannon aiheesta "Tiede ja teknologia Euroopan tulevaisuuden avaintekijöinä – suuntaviivoja unionin tutkimusrahoituspolitiikalle", KOM(2004) 353 lopullinen,</p>
        <p>ottaa huomioon Euroopan komission 17. kesäkuuta 2004 Euroopan yhteisön perustamissopimuksen 265 artiklan ensimmäisen kohdan nojalla tekemän päätöksen pyytää aiheesta alueiden komitean lausunto,</p>
        <p>ottaa huomioon puheenjohtajansa 5. huhtikuuta 2004 tekemän päätöksen antaa lausunnon valmistelu "kulttuuri ja koulutus" -valiokunnan tehtäväksi,</p>
        <p>ottaa huomioon Lissabonissa kokoontuneen Eurooppa-neuvoston päätöksen "eurooppalainen tutkimusalue" -käsitteen hyväksymisestä; täten luotiin perusteet koko Euroopan unionin kattavalle yhteiselle tiede- ja teknologiapolitiikalle,</p>
        <p>ottaa huomioon Barcelonassa maaliskuussa 2002 kokoontuneen Eurooppa-neuvoston päätöksen, jonka mukaan Euroopan unioni asetti itselleen tavoitteen lisätä Euroopan tutkimuspanostusta 3 prosenttiin Euroopan unionin BKT:stä vuoteen 2010 mennessä,</p>
        <p>ottaa huomioon Euroopan komission tiedonannon aiheesta "Eurooppa ja perustutkimus" [1],</p>
        <p>ottaa huomioon Euroopan komission tiedonannon aiheesta "Yliopistojen rooli tietojen ja taitojen Euroopassa" [2] ja aiheesta "Yliopistojen rooli paikallis- ja aluekehityksessä tietojen ja taitojen Euroopan näkökulmasta tarkasteltuna" laatimansa suuntaa-antavan lausunnon (CdR 89/2003 fin) [3],</p>
        <p>ottaa huomioon professori Ramon Marimonin johtaman korkean tason asiantuntijapaneelin raportin aiheesta "Kuudennen puiteohjelman uusien välineiden tehokkuuden arviointi" ( 21. kesäkuuta 2004),</p>
        <p>ottaa huomioon "kulttuuri ja koulutus" -valiokuntansa syyskuun 22. päivänä 2004 hyväksymän lausuntoluonnoksen CdR 194/2004 rev. 1, jonka esittelijä oli Mikkelin kaupunginjohtaja Jyrki Myllyvirta (FI/EPP),</p>
        <p>sekä katsoo, että</p>
        <p>1) tiedonannon yleistavoitteita tarvitaan välttämättä Lissabonin strategian täytäntöönpanemiseksi. Euroopan tutkimus- ja kehittämisinvestointien nostaminen 3 prosenttiin BKT:stä siten, että 2 prosenttia tulee yksityisistä lähteistä ja että ne kaikki sijoitetaan tutkimus- ja kehittämistyöhön tietoon perustuvan yhteiskunnan ja talouden edistämiseksi Euroopassa, on kunnianhimoinen tavoite. Se voidaan saavuttaa vain yhteisen sitoutumisen sekä unionin ja jäsenvaltioiden yhteensovitettujen toimien avulla.</p>
        <p>2) komissio hyväksyy tiedonannossaan kuusi kehityksen perustavoitetta. Ne ovat</p>
        <p>- eurooppalaisten huippuosaamiskeskusten luominen laboratorioiden välisen yhteistyön avulla</p>
        <p>- teknologiahankkeiden käynnistäminen Euroopan tasolla</p>
        <p>- perustutkimuksen edistäminen kilpailuttamalla tutkimusryhmiä Euroopan tasolla</p>
        <p>- Eurooppa houkuttelevammaksi parhaille tutkijoille</p>
        <p>- Euroopan etua palvelevien infrastruktuurien kehittäminen</p>
        <p>- kansallisten tutkimusohjelmien koordinoinnin tehostaminen.</p>
        <p>Laajemmat menettelytapaehdotukset koskevat</p>
        <p>- tutkimuksen tehostamista kaikkialla unionissa, etenkin uusissa jäsenmaissa</p>
        <p>- unionin toimien keskittämistä avainteemojen ympärille</p>
        <p>- vaikutuksen lisäämistä toimenpiteitä parantamalla.</p>
        <p>3) tiedonannossa ehdotetut toimet eivät ole varsinaisia koheesiovälineitä, mutta niillä on väistämättä joko positiivinen tai negatiivinen vaikutus koheesioon. Osaamiselle rakentuvat teollisuudenhaarat ovat koko Euroopan kehityksen kantava voima. Jos nämä voimat saadaan edistämään koheesion päämääriä, se on aluepoliittisesti huomattavasti tehokkaampaa kuin sellainen tutkimuspolitiikka, joka aiheuttaa keskittymistä, sillä sitä on tasattava lisäämällä aluepoliittisia tukia ja avustuksia.</p>
        <p>hyväksyi seuraavan lausunnon yksimielisesti 17.– 18. marraskuuta 2004 pitämässään 57. täysistunnossa (marraskuun 18. päivän kokouksessa).</p>
        <p>1 Alueiden komitean näkemykset</p>
        <p>ALUEIDEN KOMITEA</p>
        <p>1.1 pitää tervetulleena tiedonantoa "Tiede ja teknologia Euroopan tulevaisuuden avaintekijöinä – suuntaviivoja unionin tutkimuspolitiikalle" ja pitää sitä erittäin tärkeänä lähtökohtana Euroopan tutkimuksen lisäämiselle ja parantamiselle koko Euroopan menestymisen kannalta.</p>
        <p>1.2 on yhtä mieltä Euroopan komission kanssa siitä, että tieteellisellä tutkimuksella, teknologian kehittämisellä ja innovoinnilla on ratkaiseva merkitys tietoon perustuvassa taloudessa, joka on kasvun, yritysten kilpailukyvyn ja työllisyyden sekä unionin kansalaisten elämänlaadun parantamisen avaintekijä.</p>
        <p>1.3 muistuttaa, että Euroopan kaikkien alueiden kasvu ja menestys riippuu yhä enenevässä määrin tietoon perustuvan talouden edistymisestä.</p>
        <p>1.4 katsoo, että vaikka Euroopan unionin tutkimuspoliittiset panostukset ovat osoittautuneet arvokkaiksi ja välttämättömiksi, tähänastinen lähestymistapa ei näytä pystyvän täyttämään tämän päivän vaatimuksia.</p>
        <p>1.5 tukee tavoitetta sijoittaa 3 % BKT:stä tutkimus- ja kehittämistyöhön. Tämä ehdottoman välttämätön päämäärä voidaan saavuttaa vain kaikkien jäsenvaltioiden voimakkaalla sitoutumisella siihen. EU:n välittömän tutkimusrahoituksen merkitys voi määrällisesti olla vain varsin vähäinen. EU:n toimet ovat kuitenkin välttämättömiä, ja ne voivat osaltaan vaikuttaa jäsenvaltioiden sitoutumisen vahvistamiseen sekä parhaan hyödyn saamiseen sijoituksista.</p>
        <p>1.6 tukee Euroopan komission ehdotusta kaksinkertaistaa unionin tutkimusrahoitus vuosina 2007–2013. On koko Euroopan edun mukaista, että ehdotus toteutetaan, vaikka jakson 2007–2013 talousarviosuunnitelman muut osat muuttuisivatkin.</p>
        <p>1.7 korostaa komission tapaan, että uudet jäsenvaltiot ja niiden tutkija- ja kulttuurivoimavarat antavat lisämotivaatiota tutkimuspolitiikan toimien parantamiseksi ja tutkimuspolitiikan resurssien lisäämiseksi.</p>
        <p>EUROOPAN TASOLLA SAATAVA LISÄARVO</p>
        <p>ALUEIDEN KOMITEA</p>
        <p>1.8 korostaa, että tutkimuspolitiikan alalla Euroopan tasolla saatava lisäarvo on ilmeinen:</p>
        <p>- Voidaan luoda välttämätön kriittinen massa sellaisille tutkimusaloille, joilla yksittäiset maat ovat liian pieniä.</p>
        <p>- Voidaan houkutella tehokkaammin huippututkijoita.</p>
        <p>- Huippututkijoiden ja muiden asiantuntijoiden liikkuvuus paranee.</p>
        <p>1.9 katsoo, että unionin tutkimus- ja kehittämisrahoituksen, mukaan luettuna uuden puiteohjelman rahoituksen, on oltava dynaamista ja vastattava liike- ja tiedemaailman sekä ympäröivän yhteiskunnan tarpeisiin, jotta tutkimusta ohjattaisiin aloille, joilla Euroopan kasvun, yritysten kilpailukyvyn ja työllisyyden vaikutus on ilmeisin.</p>
        <p>1.10 huomauttaa, että kaupungit sekä paikallis- ja alueviranomaiset voivat myötävaikuttaa monin positiivisin tavoin Euroopan tasolla saatavaan lisäarvoon. Tässä yhteydessä voidaan mainita alueelliset innovaatiopolitiikat, teknologiakeskukset, yrityshautomot, tiedepuistot ja riskipääomarahastot, jotka kaikki otetaan tiedonannossa ansiokkaasti huomioon. Läheisten kansalaissuhteidensa ansiosta paikallis- ja alueviranomaisilla on myös tärkeä rooli paikallisyhteisön kestävään kehitykseen liittyvissä innovaatioissa.</p>
        <p>1.11 tukee tavoitetta kehittää Euroopan etua palvelevia tutkimusinfrastruktuureja.</p>
        <p>1.12 tukee päämäärää parantaa Euroopan unionin tutkimuspolitiikan kustannus-hyötysuhdetta.</p>
        <p>1.13 korostaa, että kriittinen massa riippuu aihepiiristä, tutkimusalasta ja osallistujista (ks. Marimonin raportti). Käsitettä "yksi koko sopii kaikille" ei pitäisi soveltaa kaikilla tutkimusaloilla eikä kaikissa tukimuodoissa.</p>
        <p>1.14 huomauttaa, että parannettaessa kansallisten ohjelmien keskinäistä koordinointia on myös otettava huomioon alueelliset tutkimusohjelmat ja ohjelmien vaikutus aluekehitykseen.</p>
        <p>1.15 korostaa, että pienet ja keskisuuret yritykset (pk-yritykset), jollaisia 99 % kaikista liikeyrityksistä on, tarjoavat eniten työpaikkoja, ja ne ovatkin Euroopan innovaation ja aluekehityksen avaintoimijoita. Euroopan tutkimuspolitiikassa pk-yrityksiä osallistettava entistä enemmän ja kiinnitettävä aiempaa enemmän huomiota niiden tutkimus- ja kehittämistarpeisiin.</p>
        <p>1.16 on yhtä mieltä siitä, että tutkijoiden täytyy pystyä täysimääräisesti hyödyntämään Euroopan tutkimuspolitiikan toimenpiteitä – mukaan lukien mahdollisuus toteuttaa pienimuotoisia hankkeita – omien intressiensä ja tarpeidensa mukaan, ja pitää tervetulleena ehdotusta luoda tutkimusrahoitukselle nykyistä avoimempi tukijärjestelmä.</p>
        <p>1.17 toivoo, että sellaisille hankkeille annettaisiin nykyistä enemmän painoarvoa, joita tutkijat ehdottavat omasta aloitteestaan ja jotka perustuvat yritysten tutkimus- ja kehittämistarpeisiin.</p>
        <p>1.18 korostaa, että paikallisella ja alueellisella talouskehityspolitiikalla ja strategioilla on oma roolinsa näissä kysymyksissä. Kaupungit, paikallisviranomaiset ja alueet koordinoivat usein yhteistyössä alueen yliopistojen ja yritysten kanssa paikallisen ja alueellisen talouskehityksen välineitä ja koko innovaatioinfrastruktuuria.</p>
        <p>1.19 on sitä mieltä, että Eureka-järjestelmä on hyvä esimerkki tieteellisesti suuntautuneesta ja kunnianhimoisesta tutkimusverkostosta, jossa pk-yritysten osallistumiskynnys ei ole liian korkea.</p>
        <p>TUTKIMUKSEN MONIMUOTOISUUS JA ALUEELLINEN HAJAUTTAMINEN</p>
        <p>ALUEIDEN KOMITEA</p>
        <p>1.20 huomauttaa, että yksi Euroopan parhaita valtteja on sen väestön huomattavan suuren osan korkea koulutustaso. Jotta tätä voitaisiin hyödyttää täysimääräisesti, unionilla on oltava maantieteellisesti hajautettu koulutus- ja tutkimusinfrastruktuuri.</p>
        <p>1.21 ehdottaa tehokkaita toimenpiteitä niin, että pienemmätkin tutkimuslaitokset ja julkisviranomaiset voivat hyötyä Euroopan tutkimuspolitiikasta. Tutkimus- ja kehittämisyhteisöstä on tullut monipuolinen ja -taitoinen, ja perustutkimuksen ja soveltavan tutkimuksen välinen ero on hämärtymässä. Uutta tietoa voidaan tuottaa hyvin erilaisissa ja -kokoisissa yksiköissä. Pienetkin laitokset voivat tuottaa maailmanlaajuisesti kiinnostavia tutkimustuloksia kapea-alaisilla, asiantuntemusta vaativilla aloilla, varsinkin jos ne tekevät yhteistyötä huipputeknologia-yritysten kanssa.</p>
        <p>1.22 korostaa, että tutkimuksen monimuotoisuus, itsemääräämisoikeus ja alueellinen hajauttaminen ovat tärkeitä tekijöitä tutkimuksen alueellisen vaikutuksen lisäämisessä. Kaupunkien ja alueviranomaisten hallintorakenteiden kehittäminen on sekin edellytys innovaatioiden onnistuneelle levittämiselle tutkimuksesta yrityksiin ja julkisiin organisaatioihin. Tämä on erityisen tärkeää uusissa jäsenvaltioissa, joissa hajautettujen hallintorakenteiden kehittäminen sekä paikallis- ja aluehallinnon lujittaminen ovat avaintekijöitä kestävän kehityksen aikaansaamiseksi alue- ja paikallistasolla.</p>
        <p>1.23 muistuttaa Euroopan erilaisista järjestelmistä. Maasta riippuen kaupunkien, paikallisviranomaisten ja alueiden rooli on usein ratkaiseva organisoitaessa, rahoitettaessa ja kehitettäessä korkea-asteen koulutusta ja tutkimusta ja erityisesti luotaessa tutkimuksen, kehittämisen, yrityshautomot ja liiketoimintaympäristöt yhdistäviä innovatiivisia ympäristöjä, joissa tutkimustulosten avulla syntyy uutta liiketoimintaa ja uusia työpaikkoja ja hyvinvointi lisääntyy.</p>
        <p>1.24 uskoo, että tiedonannossa ehdotetut "huippuosaamiskeskukset" on toteutettava niin, että otetaan huomioon huippuosaamiseen erikoistuneet pienehkötkin keskukset; ne saattavat olla osoittautua tärkeiksi maailmanlaajuisesti kilpailukykyisten, kapea-alaiseen tuotantoon erikoistuneiden liikeyritysten kehittämiselle. Ne saattavat samoin antaa lähtölaukauksen uuden laajan liiketoiminnan synnylle.</p>
        <p>1.25 uskoo, että tilanne on sama teknologiayhteisöjen osalta; ne on nähtävä erityyppisten huipputeknologiayritysten edistämisen välineenä eri puolilla Eurooppaa.</p>
        <p>1.26 pitää tervetulleena tutkimusrahoituksen ja rakennerahastojen toisiaan täydentävää hyödyntämistä. "Lähentymistä" koskevan toimintalinjan kattamilla alueilla ja "alueellista kilpailukykyä ja työllisyyttä" koskevan toimintalinjan alueilla on kehitettävä käytännön ratkaisuja kiinnittäen erityishuomiota uusiin jäsenmaihin.</p>
        <p>1.27 suosittaa"Marie Curie" -toimien jatkamista ja vahvistamista, jotta Eurooppaan voitaisiin houkutella nykyistä enemmän huippututkijoita. Euroopan tutkimuksessa on pystyttävä käyttämään hyväksi kaikki potentiaali Euroopan kilpailukyvyn parantamiseksi: nuoret, naiset, kaikki alueet ja Euroopan ulkopuolisten maiden kanssa tehtävän yhteistyön lisääntymisestä saatava hyöty.</p>
        <p>KOHTI SEITSEMÄTTÄ PUITEOHJELMAA</p>
        <p>ALUEIDEN KOMITEA</p>
        <p>1.28 pitää tervetulleena tiedonannon lopussa tutkimuksen eri toimijoille ja käyttäjille esitettyä kutsua osallistua keskusteluprosessiin, jonka perustella seitsemäs puiteohjelma muotoillaan.</p>
        <p>1.29 korostaa myös eri toimijoiden ja erityisesti alue- ja paikallisviranomaisten mahdollista positiivista panosta ehdotetun Euroopan tutkimusneuvoston työskentelyyn. Euroopan tutkimusneuvostoideaa, olipa sitten kyseessä unionin virasto tai muunlainen rakenne, on kehitettävä siten, että sillä on tiiviit suhteet alue- ja paikallishallintoon sekä alueiden komiteaan. Euroopan tutkimus- ja kehittämistyön rahoitusta suuntaavina kriteereinä tulisi olla sekä tutkimuksen tieteellisen korkeatasoisuuden että tutkimukseen liittyvät mahdollisuudet tuottaa kaupallisia innovaatioita ja täyttää yhteiskunnan tarpeet. Alueiden komitean mielestä on tärkeää, että myös Euroopan alueet ja ne tutkijat, jotka eivät kuulu ehdotetun Euroopan tutkimusneuvoston rahoittamaan tutkijaryhmään, saavat tietoa tutkimustuloksista.</p>
        <p>1.30 kannattaa ehdotettua unionin toimenpiteiden rationalisointia ja uudelleenryhmittelyä pk-yritysten tutkimustoiminnan tukemiseksi ja kyseisten yritysten hyödyksi, riskipääomarahastojen, tiedepuistojen, yrityshautomojen ja alueellisten innovaatiopolitiikkojen kehittämiseksi sekä teknologian siirtojen ja teollis- ja tekijänoikeuksien ja patenttien hallinnoimiseksi. Käsillä oleva ehdotus kattaa useita komission pääosastoja, ja sitä on valmisteltava yhteistoimin. Olennaista on, että alueiden komitea osallistuu toimiin tiiviisti.</p>
        <p>2 Alueiden komitean suositukset</p>
        <p>ALUEIDEN KOMITEA</p>
        <p>2.1 suosittaa, että Euroopan alueiden tasapainoisen kehittämisen näkökohta liitetään mukaan Euroopan tutkimuspolitiikan toteuttamiseen.</p>
        <p>2.2 korostaa, että T%amp%K:n edistäminen on otettava huomioon uusia rakennerahasto-ohjelmia valmisteltaessa.</p>
        <p>2.3 painottaa, että uuteen rahoitusohjelmaan on sisällytettävä "inhimillinen ulottuvuus" ja yhteiskunnalliset tarpeet.</p>
        <p>2.4 korostaa tutkimuksen ja innovaatioiden infrastruktuurin, tutkimuskeskusten, teknologiapuistojen ja huippuosaamiskeskusten – myös pienimuotoisten – tärkeyttä. On pidettävä mielessä niiden avainasema tutkijankoulutuksessa ja paikallisen tietopääoman luomisessa, mutta myös niistä laajemmalle alueelle kohdistuvat edut.</p>
        <p>2.5 suosittaa, että unioni rahoittaa nykyistä enemmän yrittäjyyttä, alueellisia innovaatioprosesseja ja tutkimustulosten markkinointia koskevaa tutkimusta kehittääkseen tietoon perustuvan talouden vahvistamisvälineitä eri puolilla unionia.</p>
      </div>
      <div type="signature">
        <p>Bryssel 18. marraskuuta 2004</p>
        <p>Alueiden komitean</p>
        <p>puheenjohtaja</p>
        <p>Peter Straub</p>
        <p>[1] KOM (2004) 9 lopullinen.</p>
        <p>[2] KOM (2003) 58 lopullinen.</p>
        <p>[3] EUVL C 73, 23.3.2004, s. 22.</p>
        <p>--------------------------------------------------</p>
      </div>
    </body>
</html>
