<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>A Bizottság 1609/2006/EK rendelete ( 2006. október 27. ) tehéntejfehérjéből származó tejsavófehérje-hidrolizátumokon alapuló anyatej-helyettesítő tápszerek forgalomba hozatalának kétéves időtartamra történő engedélyezéséről (EGT vonatkozású szöveg)</head>
      <div type="body">
        <p>A Bizottság 1609/2006/EK rendelete</p>
        <p>( 2006. október 27.)</p>
        <p>tehéntejfehérjéből származó tejsavófehérje-hidrolizátumokon alapuló anyatej-helyettesítő tápszerek forgalomba hozatalának kétéves időtartamra történő engedélyezéséről</p>
        <p>(EGT vonatkozású szöveg)</p>
        <p>AZ EURÓPAI KÖZÖSSÉGEK BIZOTTSÁGA,</p>
        <p>tekintettel az Európai Közösséget létrehozó szerződésre,</p>
        <p>tekintettel a különleges táplálkozási célokra szánt élelmiszerekre vonatkozó tagállami jogszabályok közelítéséről szóló, 1989. május 3-i 89/398/EGK tanácsi irányelvre [1] és különösen annak 4. cikke (1a) bekezdésére,</p>
        <p>az Európai Élelmiszer-biztonsági Hatósággal folytatott konzultációt követően,</p>
        <p>mivel:</p>
        <p>(1) A 89/398/EGK irányelv a különleges táplálkozási célokra szánt élelmiszerekre vonatkozik. A különleges táplálkozási célokra szánt élelmiszerek bizonyos csoportjaira vonatkozó egyedi rendelkezéseket egyedi irányelvek határozzák meg.</p>
        <p>(2) Az anyatej-helyettesítő és anyatej-kiegészítő tápszerekről szóló, 1991. május 14-i 91/321/EGK bizottsági irányelv [2] is a 89/398/EGK irányelv értelmében elfogadott egyedi irányelv. A 91/321/EGK irányelv meghatározza az anyatej-helyettesítő tápszerek összetételének követelményeit.</p>
        <p>(3) A Bizottság kérelmet kapott egy tehéntejfehérjéből származó tejsavófehérje-hidrolizátumokon alapuló innovatív anyatej-helyettesítő tápszer forgalomba hozatalára, amelynek fehérjetartalma – a 91/321/EGK irányelv I. melléklete 2.2. pontjának megfelelően – kevesebb, mint a minimális 0,56 g fehérje/100 kJ (2,25 g fehérje/100 kcal).</p>
        <p>(4) 2005. október 5-én az Európai Élelmiszer-biztonsági Hatóság kiadta véleményét [3]. A vélemény kimondta, hogy az a tehéntejfehérjéből származó tejsavófehérje-hidrolizátumokon alapuló anyatej-helyettesítő tápszer, amelynek fehérjetartalma 0,47 g/100 kJ (1,9 g/100 kcal), biztonságos, és alkalmas arra, hogy csecsemők kizárólagos tápanyagforrásaként használják.</p>
        <p>(5) Ennek megfelelően ennek az anyatej-helyettesítő tápszernek a forgalmazását kétéves időtartamra engedélyezni kell, a 91/321/EGK irányelv módosításáig.</p>
        <p>(6) Az e rendeletben előírt intézkedések összhangban vannak az Élelmiszerlánc- és Állat-egészségügyi Állandó Bizottság véleményével,</p>
        <p>ELFOGADTA EZT A RENDELETET:</p>
        <p>1. cikk</p>
        <p>A 91/321/EGK irányelv 2. cikkétől és 4. cikkének (1) bekezdésétől eltérve az e rendelet mellékletében meghatározottak szerinti tehéntejfehérje-hidrolizátumokon alapuló anyatej-helyettesítő tápszerek forgalomba hozatala ezen rendelet elfogadásától számított kétéves időtartamra engedélyezett.</p>
        <p>2. cikk</p>
        <p>Ez a rendelet az Európai Unió Hivatalos Lapjában való kihirdetését követő huszadik napon lép hatályba.</p>
        <p>Ez a rendelet teljes egészében kötelező és közvetlenül alkalmazandó valamennyi tagállamban.</p>
      </div>
      <div type="signature">
        <p>Kelt Brüsszelben, 2006. október 27-én.</p>
        <p>a Bizottság részéről</p>
        <p>Markos Kyprianou</p>
        <p>a Bizottság tagja</p>
        <p>[1] HL L 186., 1989.6.30., 27. o. A legutóbb az 1882/2003/EK európai parlamenti és tanácsi rendelettel (HL L 284., 2003.10.31., 1. o.) módosított irányelv.</p>
        <p>[2] HL L 175., 1991.7.4., 35. o. A legutóbb a 2003/14/EK irányelvvel (HL L 41., 2003.2.14., 37. o.) módosított irányelv.</p>
        <p>[3] The EFSA Journal (2005) 280., 1–16. o.</p>
        <p>--------------------------------------------------</p>
      </div>
      <div type="annex">
        <p>MELLÉKLET</p>
        <p>A tehéntejfehérjéből származó tejsavófehérje-hidrolizátumokon alapuló anyatej-helyettesítő tápszer előállításakor használt fehérjeforrásra, fehérjefeldolgozásra és fehérjeminőségre vonatkozó előírások</p>
        <p>1. Fehérjetartalom</p>
        <p>Fehérjetartalom = nitrogéntartalom × 6,25</p>
        <p>Minimum | Maximum |</p>
        <p>0,44 g/100 kJ | 0,7 g/100 kJ |</p>
        <p>(1,86 g/100 kcal) | (3 g/100 kcal) |</p>
        <p>2. Fehérjeforrás</p>
        <p>Kimozin használatával történő enzimatikus kazeinkicsapatás után tehéntejből nyert ásványianyag-mentesített édes tejsavófehérje, amely a következő összetevőkből áll:</p>
        <p>a) 63 % kazeino-makroglikopeptid-mentes tejsavófehérje-izolátum, amelynek fehérjetartalma a szárazanyag-tartalom legalább 95 %-a, fehérjedenaturációja kisebb, mint 70 % és hamutartalma legfeljebb 3 %; valamint</p>
        <p>b) 37 % édes tejsavófehérje-koncentrátum, amelynek fehérjetartalma a szárazanyag-tartalom legalább 87 %-a, fehérjedenaturációja kisebb, mint 70 % és hamutartalma legfeljebb 3,5 %.</p>
        <p>3. Fehérjefeldolgozás</p>
        <p>Kétlépcsős hidrolízisfolyamat tripszinkészítmény felhasználásával; a két hidrolitikus lépés között egy hőkezelési lépéssel (3–10 perc 80–100 °C-on).</p>
        <p>4. Fehérjeminőség</p>
        <p>Az anyatejben lévő esszenciális és szemiesszenciális aminosavak a 91/321/EGK irányelv V. mellékletének megfelelően.</p>
        <p>--------------------------------------------------</p>
      </div>
    </body>
</html>
