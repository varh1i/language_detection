<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Advies van het Europees Economisch en Sociaal Comit&amp;eacute; over het &amp;bdquo;Voorstel voor een aanbeveling van het Europees Parlement en de Raad betreffende de bescherming van minderjarigen en de menselijke waardigheid en het recht op weerwoord in verband met de concurrentiepositie van de Europese industrie van audiovisuele en informatiediensten&amp;rdquo;COM (2004) 341 def. &amp;mdash; 2004/0117 (COD)</head>
      <div type="body">
        <p>Advies van het Europees Economisch en Sociaal Comité over het "Voorstel voor een aanbeveling van het Europees Parlement en de Raad betreffende de bescherming van minderjarigen en de menselijke waardigheid en het recht op weerwoord in verband met de concurrentiepositie van de Europese industrie van audiovisuele en informatiediensten"</p>
        <p>COM (2004) 341 def. — 2004/0117 (COD)</p>
        <p>(2005/C 221/17)</p>
        <p>De Raad heeft op 14 mei 2004 besloten, overeenkomstig art. 157 van het EG-Verdrag, het Europees Economisch en Sociaal Comité te raadplegen over het Voorstel voor.</p>
        <p>De gespecialiseerde afdeling "Vervoer, energie, infrastructuur, informatiemaatschappij", die met de voorbereiding van de desbetreffende werkzaamheden was belast, heeft haar advies op 17 januari 2005 goedgekeurd. Rapporteur was de heer PEGADO LIZ.</p>
        <p>Tijdens zijn 414e zitting van 9 en 10 februari 2005 (vergadering van 9 februari) heeft het Europees Economisch en Sociaal Comité het volgende advies uitgebracht, dat met 73 stemmen voor en 2 tegen werd goedgekeurd:</p>
        <p>1. Samenvatting van de aanbeveling</p>
        <p>1.1 Dit voorstel van de Commissie voor een aanbeveling [1] betreffende de inhoud van alle mogelijke vormen van audiovisuele en informatiediensten, van radio tot internet, is bedoeld als vervolg op het tweede evaluatieverslag van 12 december 2003 over de toepassing van de aanbeveling van de Raad van 24 september 1998 betreffende de ontwikkeling van de concurrentiepositie van de Europese industrie van audiovisuele en informatiediensten door de bevordering van nationale kaders teneinde een vergelijkbaar en doeltreffend niveau van bescherming van minderjarigen en de menselijke waardigheid te bereiken [2].</p>
        <p>1.2 Doorslaggevend argument voor de Commissie om een bijkomende aanbeveling op te stellen waren de uitdagingen die gepaard gaan met de recente technologische ontwikkelingen, m.n. de toenemende verwerkings- en opslagcapaciteit van computers, en het feit dat breedbandtechnologie de verspreiding van "content" als bijvoorbeeld video op 3G-mobiele telefoons mogelijk maakt [3]. Daarnaast zijn er de burgers, en meer in het bijzonder ouders, opvoeders, het bedrijfsleven en wetgevers, die zich zorgen maken over de verspreiding van illegale, schadelijke en onwenselijke "content" en gedragingen via alle mogelijke omroepkanalen, van radio tot internet.</p>
        <p>1.3 Hoewel de Commissie over de bevoegdheid beschikt om zelf aanbevelingen op te stellen over onderwerpen die niet onder de harmonisatie van de nationale wetgevingen vallen, tenminste indien zij zulks noodzakelijk acht voor de goede werking en de ontwikkeling van de interne markt, heeft zij er in dit geval toch de voorkeur aan gegeven de Raad en het EP rechtstreeks te betrekken bij de opstelling en goedkeuring van de aanbeveling.</p>
        <p>Doelstelling van de aanbeveling is de ontwikkeling van de concurrentiepositie van de Europese industrie van audiovisuele en informatiediensten door de bevordering van nationale kaders teneinde een vergelijkbaar en doeltreffend niveau van bescherming van minderjarigen en de menselijke waardigheid te bereiken. De Commissie heeft gemeend dat deze doelstelling gemakkelijker zal kunnen worden bereikt als de lidstaten in het kader van de Raad bij de opstelling van de aanbeveling worden betrokken, en als dankzij de medewerking van het EP een breder openbaar debat op gang komt. Daarom wordt als rechtsgrond van de aanbeveling artikel 157 van het EG-Verdrag voorgesteld.</p>
        <p>1.4 De Commissie stelt voor dat het EP en de Raad de lidstaten aanbevelen de nodige wettelijke of andere voorwaarden tot stand te brengen om met het oog op de ontwikkeling van de industrie van audiovisuele en informatiediensten een klimaat van vertrouwen te scheppen.</p>
        <p>Zo stelt zij voor maatregelen te nemen om:</p>
        <p>a) het recht op weerwoord in alle media, inclusief het internet, te verzekeren, waarbij de mogelijkheid moet bestaan om de manier waarop dit recht wordt uitgeoefend aan te passen aan de bijzondere kenmerken van het medium in kwestie;</p>
        <p>b) minderjarigen in staat te stellen verantwoord gebruik te maken van de online audiovisuele en informatiediensten, met name door ouders, opvoeders en leraren beter te informeren over de mogelijkheden van de nieuwe diensten en de manier waarop minderjarigen daarvan veilig gebruik kunnen maken, i.h.b. via media-alfabetiserings- of media-opvoedingsprogramma's;</p>
        <p>c) de identificatie en toegankelijkheid van kwaliteitsvolle "content" en diensten voor jongeren te vergemakkelijken, m.n. door deze beschikbaar te stellen in onderwijsinstellingen en openbare gebouwen;</p>
        <p>d) het bedrijfsleven ertoe te brengen om iedere vorm van discriminatie op grond van geslacht, ras of etnische oorsprong, godsdienst of overtuiging, handicap, leeftijd of seksuele geaardheid, in alle media te voorkomen en te bestrijden.</p>
        <p>1.5 Daarnaast is het de bedoeling dat het EP en de Raad het bedrijfsleven en de andere betrokken partijen aanbevelen om:</p>
        <p>a) initiatieven op te zetten om jongeren een ruimere toegang te verlenen tot audiovisuele en informatiediensten, waarbij wel moet worden gezorgd voor veiligheid en controle van de "content", en potentieel schadelijke "content" moet worden vermeden; in dit verband kan o.m. worden gedacht aan "bottom-up"-harmonisatie door samenwerking tussen zelfregulerende en mederegulerende lichamen in de lidstaten, en door de uitwisseling van goede praktijken met betrekking tot kwesties als een systeem van gemeenschappelijke descriptieve symbolen om kijkers te helpen de inhoud van programma's in te schatten;</p>
        <p>b) alle vormen van discriminatie te voorkomen en bestrijden en een gediversifieerde en realistische beeldvorming van de mogelijkheden en bekwaamheden van vrouwen en mannen in de maatschappij te bevorderen.</p>
        <p>1.6 In de bijlage worden indicatieve richtsnoeren weergegeven voor de nationale tenuitvoerlegging van maatregelen om het recht op weerwoord in alle media te verzekeren. Het gaat met name om de volgende punten:</p>
        <p>- de verdediging van wettige belangen mag niet afhankelijk worden gesteld van de nationaliteit;</p>
        <p>- de termijn moet voldoende ruim zijn om het recht op weerwoord te kunnen uitoefenen;</p>
        <p>- het moet mogelijk zijn in hoger beroep te gaan.</p>
        <p>2. Achtergrond van het voorstel</p>
        <p>2.1 De problematiek van de bescherming van minderjarigen tegen schadelijke "content" en de uitoefening van het recht op weerwoord in televisie-uitzendingen komt in het Gemeenschapsrecht voor het eerst ter sprake in de Richtlijn van de Raad van 3 oktober 1989 betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisieomroepactiviteiten (89/552/EEG) [4], zoals gewijzigd bij Richtlijn 97/36/EG van het Europees Parlement en de Raad van 30 juni 1997 (de zogenaamde richtlijn televisie zonder grenzen) [5].</p>
        <p>2.2 Zoals de Commissie vermeldt was de eerste EU-tekst die bedoeld was om de inhoud van audiovisuele en informatiediensten aan regels te onderwerpen, de aanbeveling van 24 september 1998, waarin de lidstaten, het bedrijfsleven en andere betrokken partijen wordt aanbevolen met het oog op de ontwikkeling van de industrie van audiovisuele en informatiediensten een klimaat van vertrouwen te scheppen, om zo tot een hoog niveau van bescherming van minderjarigen en de menselijke waardigheid te komen. Een en ander zou voornamelijk tot stand moeten worden gebracht via zelfregulering. Deze aanbevelingen liggen in de lijn van het "Groenboek over de bescherming van minderjarigen en de menselijke waardigheid in de context van audiovisuele en informatiediensten" van 16 oktober 1996 [6] en de conclusies van de resolutie over illegale en schadelijke inhoud op het internet van 17 februari 1997 [7].</p>
        <p>2.3 Deze belangrijke tekst is door het Comité behandeld in zijn advies van 29 april 1998 [8], waarin het eerst de aandacht vestigt op een aantal fundamentele aspecten i.v.m. de beginselen, de aard, de reikwijdte, het toepassingsgebied en de inhoud van alle mogelijke vormen van regelgeving met het oog op de bescherming van minderjarigen en de menselijke waardigheid in de context van de audiovisuele media. In de conclusies van dit advies pleit het Comité voor een op internationaal niveau geharmoniseerde en geïntegreerde benadering van de regelgeving m.b.t. audiovisuele diensten. Het vestigt in dit verband de aandacht op het gebruik van labelingsystemen en filtersoftware, wijst erop dat er een antwoord moet komen op de vraag wie verantwoordelijk is voor illegale en schadelijke "content", breekt een lans voor initiatieven op het gebied van onderwijs en bewustmaking van ouders, opvoeders en leraren en roept op tot meer samenwerking en coördinatie tussen Europese en internationale organisaties. Ten slotte stelt het Comité voor een Europees of beter nog internationaal kader van gedragscodes, richtsnoeren en basismaatregelen voor een gedegen bescherming van minderjarigen en de menselijke waardigheid op te zetten.</p>
        <p>[9].</p>
        <p>2.5 Ook willen we hier verwijzen naar de opmerkingen en aanbevelingen uit de adviezen waarin het Comité zelf zijn bezorgdheid over deze kwestie heeft uitgesproken. We denken aan:</p>
        <p>a) het advies over een "Programma voor de bescherming van kinderen op internet" [10];</p>
        <p>b) het advies over de Mededeling van de Commissie — Beginselen en richtsnoeren voor het audiovisuele beleid van de Gemeenschap in het digitale tijdperk [11];</p>
        <p>c) de adviezen over het voorstel voor Beschikking nr. 276/1999/EG (doc. COM (1998) 518 def.) en het voorstel voor beschikking nr. 1151/2003/EG (COM(2002) 152 def.) [12];</p>
        <p>d) het advies over het voorstel voor een Beschikking van het EP en de Raad ter bevordering van een veiliger gebruik van het internet (COM(2004) 91 def. van 12 maart 2004) [13].</p>
        <p>3. Algemene opmerkingen</p>
        <p>3.1 Het Comité is ingenomen met het initiatief van de Commissie om de aanbeveling van het EP en de Raad van 24 september 1998 verder uit te diepen aan de hand van de resultaten van het tweede evaluatieverslag over de toepassing van deze aanbeveling. Het gaat dan m.n. om cruciale gebieden als de bescherming van minderjarigen en de menselijke waardigheid, de bestrijding van alle vormen van maatschappelijke discriminatie en het veiligstellen van het recht op weerwoord in alle media, inclusief het internet.</p>
        <p>3.2 Het Comité is zich ervan bewust dat de EU krachtens het Verdrag op dit moment niet beschikt over de bevoegdheid om de wetgeving op audiovisueel gebied te harmoniseren. Het betreurt deze situatie en dringt erop aan dat hierover bij een volgende Verdragsherziening wordt nagedacht.</p>
        <p>3.3 Nu de grenzen met de richtlijn Televisie zonder grenzen volledig zijn opengesteld moet in alle media in de EU worden toegezien op de bescherming van minderjarigen, de menselijke waardigheid, de eer en het privé-leven. In de ogen van het Comité is het echter aberrant dat maatregelen in die zin niet op de eerste plaats mogen stoelen op de rechten van het individu, maar dat het noodzakelijk is te verwijzen naar "de ontwikkeling van de concurrentiepositie van de Europese industrie van audiovisuele en informatiediensten". De bescherming van dit onderdeel van de grondrechten van de burger mag niet ondergeschikt worden gemaakt aan de ontwikkeling van de audiovisuele markt.</p>
        <p>3.4 Wel is het Comité het ermee eens dat, gezien de wettelijke beperkingen, een aanbeveling de beste manier is om vooruitgang te boeken in deze materie. Het gaat in grote lijnen akkoord met de formulering van de Commissie en met de voorgestelde rechtsgrondslag (art. 157 van het Verdrag tot oprichting van de Europese Gemeenschappen), die overigens ook de grondslag is van de aanbeveling van de Raad van 24 september 1998 betreffende de ontwikkeling van de concurrentiepositie van de Europese industrie van audiovisuele en informatiediensten door de bevordering van nationale kaders teneinde een vergelijkbaar en doeltreffend niveau van bescherming van minderjarigen en de menselijke waardigheid te bereiken [14]. Het hier behandelde voorstel voor een aanbeveling vormt een aanvulling op deze eerste aanbeveling, samen met het Besluit van de Raad van 20 december 2000 betreffende de uitvoering van een programma ter aanmoediging van de ontwikkeling, de distributie en de promotie van Europese audiovisuele werken (Media Plus — Ontwikkeling, distributie en promotie) (2001-2005) [15].</p>
        <p>3.5 Het Comité herhaalt hier zijn standpunt uit het advies over het "Voorstel voor een aanbeveling van de Raad betreffende de bescherming van minderjarigen en de menselijke waardigheid met betrekking tot audiovisuele en informatiediensten" [16] (98/C 214/07), waarin het stelt dat de Europese industrie van audiovisuele en informatiediensten pas volledig tot ontwikkeling kan komen als er een klimaat van vertrouwen wordt gecreëerd, en dat zulks alleen mogelijk is als minderjarigen en de menselijke waardigheid worden beschermd.</p>
        <p>3.6 Ook onderstreept het Comité eens te meer dat een op internationaal niveau geïntegreerde en geharmoniseerde benadering van de wetgeving inzake audiovisuele diensten nodig is om welke beschermingsmaatregel dan ook efficiënt te kunnen uitvoeren; het denkt hierbij m.n. aan het gebruik van labelingsystemen en filtersoftware en het streven naar meer duidelijkheid inzake de verantwoordelijkheid voor illegale en schadelijke inhoud. Het roept dan ook nogmaals op tot meer samenwerking en coördinatie tussen de Europese en internationale organisaties en herhaalt zijn voorstel om een internationaal kader van gedragscodes, richtsnoeren en basismaatregelen voor een gedegen bescherming van minderjarigen en de menselijke waardigheid op te zetten.</p>
        <p>3.7 Het Comité vestigt i.h.b. de aandacht op de in het Handvest van de grondrechten van de Unie vastgelegde definitie van de menselijke waardigheid, een begrip dat integraal deel uitmaakt van de ontwerpgrondwet van de EU (titel I, art. I-2). In dit verband wijst het erop dat dit begrip in het voorstel voor een aanbeveling strikt moet worden geïnterpreteerd in de zin van het bovenvermelde handvest.</p>
        <p>3.8 Om minderjarigen en de menselijke waardigheid in de context van de technologische ontwikkeling van audiovisuele en informatiediensten doeltreffend te kunnen beschermen, is m.n. alfabetisering op mediagebied van cruciaal belang, "teneinde de consument in staat te stellen bij het gebruik van media maatschappelijke waardeopvattingen in aanmerking te nemen en een dienovereenkomstig oordeelvermogen te ontwikkelen" [17].</p>
        <p>3.9 Ook in het specifieke geval van internet zijn beleidsmaatregelen en acties ter bevordering van digitale alfabetisering en een veilig gebruik van het internet door jongeren van kapitaal belang; het Comité kan zich dus vinden in de conclusies van het Europese Forum over illegale inhoud, dat op 28 november 2001 gehouden werd door de Raad van Europa [18].</p>
        <p>3.10 Het Comité bevestigt voorstander te zijn van zelfregulering, tenminste indien zulks doeltreffend is, en beklemtoont dat co-regulering bijzonder efficiënt kan werken bij de toepassing van de regelgeving ter bescherming van minderjarigen, zoals ook al werd opgemerkt in de mededeling van de Commissie "De toekomst van het Europese audiovisuele regelgevingsbeleid" van 15 december 2003 [19].</p>
        <p>3.11 Initiatieven ter bevordering van digitale alfabetisering zijn van doorslaggevend en structureel belang. Afgezien daarvan is het Comité ook voorstander van de vaststelling van communautaire criteria voor de omschrijving en identificatie van de audiovisuele inhoud. Gezien de specifieke culturele kenmerken dient beoordeling van de inhoud evenwel een zaak van het nationale of regionale niveau te blijven.</p>
        <p>3.12 Over het algemeen staat het Comité achter de in het nieuwe initiatief van de Commissie voorgestelde innovaties en ontwikkelingen, die het als bijzonder positief beschouwt. In vergelijking met de vorige aanbeveling is aanzienlijke vooruitgang geboekt, m.n. op de volgende punten:</p>
        <p>a) in punt I, lid 2, eerste streepje, de verwijzing naar media-alfabetiserings- en media-opvoedingsprogramma's;</p>
        <p>b) in punt I, lid 3, de oproep om discriminatie niet alleen te voorkomen, maar ook actief te bestrijden;</p>
        <p>c) het idee van een "bottom-up"-harmonisatie door samenwerking tussen zelfregulerende en mederegulerende lichamen in de lidstaten, en door de uitwisseling van goede praktijken met betrekking tot kwesties als een systeem van gemeenschappelijke descriptieve symbolen om kijkers te helpen de inhoud van programma's in te schatten (punt II, lid 1);</p>
        <p>d) i.h.b. de aanbeveling om het recht op weerwoord in alle media, met inbegrip van het internet, te verzekeren, op voorwaarde dat dit recht ook van toepassing is op de inhoud van de publicaties en uitzendingen van de Europese instellingen.</p>
        <p>3.13 Toch gaat de Commissie naar de mening van het Comité nog niet ver genoeg. Hieronder volgen een aantal suggesties.</p>
        <p>4. Bijzondere opmerkingen</p>
        <p>4.1 De bescherming van minderjarigen</p>
        <p>4.1.1 Niet alleen minderjarigen behoeven extra bescherming tegen bepaalde vormen van schadelijke of nadelige "content" waarin vooral geweld, pornografie of pedofilie een rol spelen. Ook andere meer gevoelige of kwetsbare doelgroepen, zoals ouderen of geestelijk gehandicapten, moeten beschermd worden, en zouden in de aanbeveling in aanmerking moeten worden genomen.</p>
        <p>4.1.2 Verschillende aspecten i.v.m. de bescherming van minderjarigen, die reeds werden vermeld in het advies van het Comité inzake het voorstel voor een besluit tot vaststelling van een communautair meerjarenactieplan ter bevordering van een veiliger gebruik van Internet [20], zouden eveneens als aanbevelingen aan de lidstaten in het huidige Commissievoorstel moeten worden opgenomen. Het gaat m.n. om:</p>
        <p>a) de voorlichting en informatie over de middelen om een veiliger gebruik van het internet te verzekeren moeten worden verbeteren;</p>
        <p>b) aanbieders van toegang en ruimte moeten hun verantwoordelijkheid nemen en verplicht worden om onmiddellijk gevolg te geven aan een bevel van de bevoegde autoriteit om de uitzending of publicatie van illegale, schadelijke of nadelige programma's of "content" stop te zetten;</p>
        <p>c) de ontwikkeling van hotlines, filter- en beoordelingssystemen en maatregelen ter bestrijding van spam en spim moeten worden gesteund;</p>
        <p>d) makers van software die toegang verleent tot het internet en van systemen om de server te scannen, te beveiligen en te beschermen tegen virussen, moeten hun verantwoordelijkheid nemen, en moeten worden verplicht om gebruiksvriendelijke en toegankelijke antivirussystemen aan te bieden;</p>
        <p>e) er moeten systemen worden opgezet om schadelijke en nadelige "content" op te sporen en hierover informatie te verschaffen en alle "content" van racistische en/of xenofobe aard of waarin misdaad, geweld of haat wordt verheerlijkt moet worden verwijderd.</p>
        <p>4.1.3 Dat hier m.n. wordt gehamerd op het gebruik van het internet betekent vanzelfsprekend niet dat minder aandacht mag worden besteed aan alle andere traditionele media. Zo moeten bijzondere maatregelen worden genomen — al dan niet via zelfregulering — tegen radio- en televisieuitzendingen die een kwetsbaar publiek, m.n. jongeren, ernstige schade kunnen berokkenen.</p>
        <p>4.2 Bescherming van de menselijke waardigheid</p>
        <p>4.2.1 De bescherming van de menselijke waardigheid in de media mag niet beperkt blijven tot een verbod op alle vormen van discriminatie. De bevoegde nationale autoriteiten dienen zich ook te buigen over programma's die inbreuk kunnen maken op het privé-leven of de grondrechten van wie dan ook, tenminste indien de maatschappelijke impact zulks rechtvaardigt.</p>
        <p>4.2.2 Voorts dienen in dit verband nog de volgende aanbevelingen aan de lidstaten te worden gericht:</p>
        <p>a) zij moeten de media ertoe aanzetten strikte en concrete deontologische regels in acht te nemen om het privé-leven naar behoren te beschermen;</p>
        <p>b) zij moeten de media ertoe aansporen mechanismen voor zelfregulering in het leven te roepen, zodat de slachtoffers van schendingen van het privé-leven en de menselijke waardigheid een klacht kunnen indienen;</p>
        <p>c) zij moeten onafhankelijke organen oprichten, ook van juridische aard, die dit soort klachten kunnen behandelen indien de mechanismen voor zelfregulering niet blijken te voldoen;</p>
        <p>d) ze moeten het recht op vergoeding van materiële en morele schade invoeren, zodat de slachtoffers een schadeloosstelling krijgen; bovendien werken dergelijke maatregelen ontmoedigend op degenen die verantwoordelijk zijn voor ernstige en systematische schendingen van de persoonlijke levenssfeer en de persoonlijke waardigheid;</p>
        <p>e) ze moeten controle uitoefenen op de uitzending van inhoud die een schending kan betekenen van het privé-leven, de menselijke waardigheid en de grondrechten.</p>
        <p>4.3 Het recht op weerwoord</p>
        <p>4.3.1 Naast het recht op weerwoord moet ook het "recht op rechtzetting" worden vastgelegd, zodat kan worden gereageerd op valse, onjuiste of onnauwkeurige inhoud die indruist tegen bepaalde rechten. Daarbij moeten hetzelfde toepassingsgebied en dezelfde voorwaarden gelden.</p>
        <p>4.3.2 Er moet uitdrukkelijk worden vermeld dat het recht op weerwoord niet alleen kan worden uitgeoefend langs juridische weg, maar ook via maatregelen op het vlak van co- en zelfregulering.</p>
        <p>4.3.3 In de bijlage zouden nog bepalingen moeten worden opgenomen i.v.m.:</p>
        <p>a) een nauwgezette en uitputtende opsomming van de gevallen waarin de publicatie van een weerwoord of rechtzetting kan worden geweigerd (naar analogie van het bepaalde in resolutie 74/26 van de Raad van Europa), en de vaststelling van de — korte — termijn waarin over een dergelijke weigering moet worden beslist;</p>
        <p>b) het beginsel dat bij de publicatie of uitzending van het antwoord moet worden gezorgd voor een even grote zichtbaarheid als het geval was bij de publicatie of uitzending waarop dat antwoord een reactie is;</p>
        <p>c) het beginsel dat de uitoefening van het recht op weerwoord en rechtzetting gratis moet zijn.</p>
        <p>4.3.4 De zinsnede "ongeacht hun nationaliteit" (bijlage, eerste streepje) moet worden aangevuld met "of verblijfplaats".</p>
        <p>5. Conclusies</p>
        <p>5.1 Het Comité is zoals gezegd ingenomen met het voorstel voor een aanbeveling, onder voorbehoud van de kanttekeningen in het hoofdstuk "Bijzondere opmerkingen". Aangezien innovatie en technologische vooruitgang in de toekomst nieuwe kwantitatieve en kwalitatieve uitdagingen zullen meebrengen, stelt het Comité voor om vier jaar na de goedkeuring van de aanbeveling de impact ervan op de lidstaten, het bedrijfsleven en andere betrokkenen te beoordelen.</p>
        <p>5.2 Met het oog op de hierboven vermelde beoordeling pleit het Comité voor de oprichting van een waarnemingspost, die zou worden belast met het systematisch in kaart brengen van de maatregelen die de lidstaten, het bedrijfsleven en de andere betrokken partijen nemen om de aanbeveling uit te voeren.</p>
        <p>Brussel, 9 februari 2005</p>
        <p>De voorzitter</p>
        <p>van het Europees Economisch en Sociaal Comité</p>
        <p>Anne-Marie Sigmund</p>
        <p>[1] COM(2004) 341 def. van 30-04-2004</p>
        <p>[2] Aanbeveling 98/560/EG in PB L 270 van 07-10-1998; over dit voorstel heeft het Comité op 29 april 1998 een advies uitgebracht (626/98; rapporteur: mevrouw Barrow); het tweede evaluatieverslag is terug te vinden in COM(2003) 776 def.</p>
        <p>[3] Zie de mededeling van de Commissie over "Snelle verbindingen voor Europa: recente ontwikkelingen in de sector elektronische communicatie" (COM(2004) 61 def. ) en het advies van het Comité PB C 120 van 20-5-2005, rapporteur: de heer McDonogh; zie ook de mededeling van de Commissie over "Mobiele breedbanddiensten" (COM(2004) 447 def. van 30-06-2004)</p>
        <p>[4] Richtlijn van de Raad van 3 oktober 1989 betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisie-omroepactiviteiten (89/552/EEG), PB L 298 van 17-10-1989, blz. 23</p>
        <p>[5] Richtlijn 97/36/EG van het Europees Parlement en de Raad van 30 juni 1997 tot wijziging van Richtlijn 89/552/EEG van de Raad betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisie-omroepactiviteiten, PB L 202 van 30-07-1997, blz. 60</p>
        <p>[6] COM(96) 483 def., waarover het EESC advies heeft uitgebracht (PB C 287 van 22-09-1997, blz. 11; rapporteur: mevrouw Barrow)</p>
        <p>[7] PB C 70 van 06-03-1997</p>
        <p>[8] Advies in PB C 214 van 10-07-1998; rapporteur mevrouw Barrow</p>
        <p>[9] het recente voorstel voor een beschikking van het Europees Parlement en de Raad betreffende de vaststelling van een communautair meerjarenprogramma ter bevordering van een veiliger gebruik van het internet en nieuwe online-technologieën, waarin de Commissie zich voornamelijk richt op de eindgebruikers, met name ouders, opvoeders en kinderen (COM(2004) 91 def. van 12-03-2004).</p>
        <p>[10] Advies in PB C 48 van 28-02-2002; rapporteur mevrouw Davison</p>
        <p>[11] Advies PB C 14 van 16-01-2001; rapporteurs de leden Morgan en Carroll</p>
        <p>[12] Advies in PB C 214 van 10-07-1998, rapporteur mevrouw Drijfhout-Zweijtzer en advies in PB C 73 van 26-03-2003; rapporteur mevrouw Davison</p>
        <p>[13] Advies PB C 157 van 28-6-2005, goedgekeurd door de voltallige vergadering op 16-12-2004; rapporteurs de leden Retureau en Davison</p>
        <p>[14] PB L 270 van 07-10-1998, blz. 48</p>
        <p>[15] PB L 13 van 17-01-2001, blz. 35; zie in dit verband ook het recente voorstel voor een besluit betreffende het programma MEDIA 2007, COM(2004) 470 def. van 14-07-2004 en het advies van het EESC, rapporteur de heer Pegado Liz</p>
        <p>[16] Advies van het Economisch en Sociaal Comité over het "Voorstel voor een aanbeveling van de Raad betreffende de bescherming van minderjarigen en de menselijke waardigheid met betrekking tot audiovisuele en informatiediensten" (98/C 214/07), PB C 214 van 10-07-1998, blz. 25</p>
        <p>[17] Par. 14 van de resolutie van het EP over het evaluatieverslag van de Commissie voor de Raad en het Europees Parlement over de toepassing van de aanbeveling van de Raad van 24 september 1998 over de bescherming van minderjarigen en de menselijke waardigheid (COM(2001) 106</p>
        <p>[18] European Forum on Harmful and Illegal Cyber Content: Self-Regulation, User Protection and Media Competence, Straatsburg, 28 november 2001, Human Rights Building</p>
        <p>[19] Mededeling van de Commissie aan de Raad, het Europees Parlement, het Europees Economisch en Sociaal Comité en het Comité van de Regio's - De toekomst van het Europese audiovisuele regelgevingsbeleid COM(2003) 784 def. van 15 december 2003; zie ook het herzien voorontwerp van informatief rapport over "De huidige stand van zaken betreffende co -en zelfregulering op de interne markt" (INT/204 van 16-11-2004, rapporteur: de heer Vever)</p>
        <p>[20] Zie voetnoot nr. 13</p>
        <p>--------------------------------------------------</p>
      </div>
    </body>
</html>
