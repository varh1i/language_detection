<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Az Eur%oacute%pai Gazdas%aacute%gi %eacute%s Szoci%aacute%lis Bizotts%aacute%g v%eacute%lem%eacute%nye a k%ouml%vetkező t%eacute%m%aacute%ban: Javaslat Koh%eacute%zi%oacute%s Alapot l%eacute%trehoz%oacute% tan%aacute%csi rendeletre (COM(2004) 494 final %ndash% 2004/0166 (AVC))</head>
      <div type="body">
        <p>Az Európai Gazdasági és Szociális Bizottság véleménye a következő témában: Javaslat Kohéziós Alapot létrehozó tanácsi rendeletre</p>
        <p>(COM(2004) 494 final – 2004/0166 (AVC))</p>
        <p>(2005/C 255/17)</p>
        <p>2004. december 1-jén a Tanács úgy határozott, hogy az Európai Közösséget létrehozó szerződés 262. cikke alapján kikéri az Európai Gazdasági és Szociális Bizottság véleményét a fent említett kérdésben.</p>
        <p>A "Gazdasági és Monetáris Unió, gazdasági és szociális kohézió" szekció, melynek feladata volt, hogy e témában előkészítse az EGSZB munkáját, 2005. március 18-án elfogadta véleményét (Előadó: Francisco João Silva).</p>
        <p>Az Európai Gazdasági és Szociális Bizottság 2005. április 6– 7-én tartott, 416. plenáris ülésén ( 2005. április 6-i ülés) 121 szavazattal 10 tartózkodás mellett elfogadta az alábbi véleményt.</p>
        <p>1. Bevezetés – a Kohéziós Alap eredete és fő céljai</p>
        <p>1.1 A Kohéziós Alapot a Maastrichti Szerződésben foglaltaknak megfelelően 1993-ban hozták létre "kohéziós pénzügyi instrumentum"-ként, és közösségi "alap" státusát formálisan az 1994. május 16-i 1164/94 számú rendelettel [1] kapta, melyet időközben az 1999. június 21-én kiadott 1264/99-es és 1265/99-es [2] rendelettel módosítottak.</p>
        <p>1.2 A Kohéziós Alapot azért hozták létre, hogy segítsék azokat a tagállamokat, amelyek bruttó nemzeti terméke a Közösség átlagának 90 %-a alatt van (ezt a százalékértéket az 1999-es módosítás után hároméves időszakra vonatkozóan állapították meg), ami azt jelentette, hogy kezdettől fogva csak négy tagállam kaphatott ilyen támogatást: az EU-bővítés második hullámában csatlakozott három ország – Spanyolország, Görögország és Portugália –, valamint Írország.</p>
        <p>1.3 Az 1164/94-es rendelet alapján a Kohéziós Alap hozzájárult a Közösség gazdasági és társadalmi kohéziójának megerősítéséhez, a következő területek projektjeihez nyújtva támogatást:</p>
        <p>- környezetvédelem;</p>
        <p>- transzeurópai hálózatok és közlekedési infrastruktúrák; valamint</p>
        <p>- a támogatható projektekhez kapcsolódó előkészítő tanulmányok és technikai támogató intézkedések.</p>
        <p>2. A Kohéziós Alap hatásai – létrehozásától napjainkig</p>
        <p>2.1 A strukturális alapok, különösen a Kohéziós Alap hatása jól érzékelhető és lemérhető a "konvergencia" célkitűzés felé tett lépéseken abban a négy tagállamban, amely a mai napig az alapokból részesült.</p>
        <p>2.2 Az autóút-hálózat sűrűsége például e négy országban az 1991-es szintről, mely 20 %-kal alatta maradt a Közösség átlagának, 2001-re a közösségi átlagot 10 %-kal meghaladó szintre nőtt [3].</p>
        <p>2.3 A közlekedési infrastruktúránál maradva: a vasúti szállítás modernizációja és a vasúthálózat sűrűbbé tétele terén nem történtek hasonló fejlesztések a négy kohéziós országban; utóbbi az uniós átlag 55 %-ának felel meg.</p>
        <p>2.4 Szintén megfigyelhető, hogy a Kohéziós Alap támogatásával a közlekedési infrastruktúrába történt befektetéseknek abban is nagy szerepük van, hogy vonzóvá tegyék a támogatott régiókat, lökést adva ezzel a gazdasági tevékenységnek, minden olyan előnnyel együtt, ami ezzel jár – például a termelékenység növekedésével vagy a helyi lakosság reáljövedelmének emelkedésével.</p>
        <p>2.5 Friss tanulmányok rámutattak, hogy általában véve a strukturális alapok és konkrétabban a Kohéziós Alap hozzájárulása azáltal is pozitív hatású lehet, hogy olyan cégeket vonzanak az érintett régiókba, amelyeknél hangsúlyos a kutatás-fejlesztési tevékenység, s ez európai szinten is mindenképpen ösztönzi a tartós növekedést.</p>
        <p>2.6 E négy tagállamban az egy főre eső GDP 1994 és 2001 közötti növekedése (reálértéken számolva átlagosan 3 %) több mint 1 százalékponttal magasabb volt, mint az EU többi országa éves GDP-növekedésének átlaga [4].</p>
        <p>3. A Kohéziós Alapra vonatkozó tanácsi rendeletre az Európai Bizottság által 2004-ben beterjesztett új javaslat – Általános megjegyzések</p>
        <p>3.1 Az Európai Unió 2004. május 1-jei, 15-ről 25 tagállamra történt bővítése (a tagállamok száma a közeljövőben 27-re emelkedik majd, két olyan ország – Bulgária és Románia – csatlakozásával, amelyek ugyancsak részesülni fognak a Kohéziós Alap támogatásaiból) komoly vitát tesz szükségessé a strukturális alapok három fő célja: a konvergencia, a regionális versenyképesség és foglalkoztatás, illetve az európai területi együttműködés elérése érdekében alkalmazott módszereket illetően, mind minőségi (prioritások kijelölése), mind mennyiségi (a közösségi alapokra jutó pénzösszeg) értelemben.</p>
        <p>3.2 Ez a vita annál is sürgősebb, mivel az EU-15-ök átlagos GDP-jét el nem érő 10 új tagállam egyszerre történt felvétele megnehezíti a konvergencia céljának elérését, amelyet a Kohéziós Alap az ERFA-val és az ESZA-val együtt szolgál.</p>
        <p>3.3 Az Európai Bizottság ezért mintegy 264 milliárd eurót (az európai fejlesztési programokra szánt teljes összeg 78 %-át) fordítja a "konvergencia" célkitűzésre; ebből az összegből mintegy 63 milliárd euró jut a Kohéziós Alapra, ami jelentős növekedés az Alap 2000–2006 közötti 18 milliárd eurós költségvetéséhez képest.</p>
        <p>3.4 Ezt figyelembe véve az EGSZB pozitívan értékeli az Európai Bizottság kezdeményezését a strukturális alapok 2007–2013-as időszakra vonatkozó új szabályairól, mely új jogi keretet nyújt az európai kohéziós politikához.</p>
        <p>3.5 A strukturális alapok szabályainak jelenlegi felülvizsgálatánál alapul vett időtávlatot tekintve a legújabb statisztikák azt mutatják, hogy Görögország, Portugália, a tíz új tagállam és – amint csatlakoznak – Bulgária és Románia fog részesülni a Kohéziós Alap támogatásaiból.</p>
        <p>3.6 Ami a Kohéziós Alapot érintő, az 1194/94/EK tanácsi rendelet felváltására készült rendeleti javaslatot illeti, az EGSZB támogatja a javaslatnak azt a koncepcióját, hogy a rendeletben csupán a legfontosabb célokat, illetve az alkalmazás és a hozzáférés fő irányvonalait foglalja össze; az alap működtetésének minden egyéb vonatkozását – az alapelveket, a feladatok meghatározását, illetve a tagállamok és az Európai Bizottság közötti megosztásukat, a pénzügyi irányítás szabályait, a könyvvizsgálat és a nyomon követés szabályait – a valamennyi strukturális alapra vonatkozó Általános szabályokban kell szerepeltetni.</p>
        <p>3.7 Ennek tükrében a Kohéziós Alap nyilvánvalóan segíti a közösségi kohéziós politika súlypontjainak a 2000-ben Lisszabonban rögzített kötelezettségvállalásokon és stratégiákon (a tudásra és a társadalmi kohézióra épülő, versenyképesebb gazdaság), illetve a 2001-ben Göteborgban megfogalmazott elveken (melyek a környezetvédelem szükségességét és egy fenntartható fejlődési modell kidolgozásának igényét hangsúlyozzák) alapuló kis számú prioritásra való áthelyezését célzó lépéseket.</p>
        <p>4. A Kohéziós Alapra vonatkozó tanácsi rendeletre az Európai Bizottság által 2004-ben beterjesztett új javaslat – Részleteket érintő megjegyzések</p>
        <p>4.1 Elfogadva, hogy a strukturális alapokhoz kapcsolódó szabályok és eljárások egységesítése helyes kezelési lépés (pozitív lépés például az az iránymutatás, amely kiköti, hogy legyen lehetőség a Kohéziós alap és az ERFA intézkedéseinek együttes alkalmazására a programoknál, ami kivétel az alól az alapelv alól, hogy minden programot csak egyetlen alapból lehessen finanszírozni), az EGSZB úgy érzi, rá kell mutatni arra, hogy az egységesítés miatt bizonyos szabályokat alkalmaznak a Kohéziós Alapra, és ez komoly aggodalomra ad okot.</p>
        <p>4.2 Így az "n+2" szabályt elsőként alkalmaznák a Kohéziós Alapra, aminek célszerűségét illetően az EGSZB-nek fenntartásai vannak; ezeket az aggályokat általában véve tükrözi az EGSZB véleménye [5], amely a strukturális alapok általános rendelkezéseit lefektető tanácsi rendeletre vonatkozó javaslathoz kapcsolódik.</p>
        <p>4.3 Jó jel, hogy – az 1. (1) cikkben foglaltak szerint – a Kohéziós Alap célja most a területi kohézió, valamint a gazdasági és társadalmi kohézió erősítése azon régiók esetében, amelyek egy főre eső GDP-je a közösségi átlag (EU-25-ök) 75 %-a alatt van.</p>
        <p>4.4 Könnyű belátni ennek az új szempontnak a fontosságát, ha figyelembe vesszük, hogy az Európai Unió 15-ről 25 tagúra való bővítése nem csupán oda vezetett, hogy az egy főre eső vagyon 12,5 %-kal csökkent, hanem egyben azt is jelenti, hogy a kevésbé fejlett területeken élő népesség aránya 20-ról 25 %-ra emelkedett.</p>
        <p>4.5 Az EU-hoz 2004-ben csatlakozott tíz tagállamban a népesség mintegy 92 %-a olyan régiókban él, ahol az egy főre eső GDP alacsonyabb, mint a Közösség (a 25 tagú EU) átlagának 75 %-a [6].</p>
        <p>4.6 A rendeletjavaslatban a Közösség kohéziójának erősítését célzó intézkedések a fenntartható fejlődés elősegítése felé történő általános elmozdulás keretébe illeszkednek.</p>
        <p>4.6.1 Ezt jól illusztrálja a 2. (3) cikk, amely lehetséges fejlesztési területeket sorol fel:</p>
        <p>- energiahatékonyság és megújuló energiaforrások, a környezetvédelmi lépések részeként;</p>
        <p>- vasúti, folyami és tengeri szállítás, intermodális szállítási rendszerek és "tiszta" városi közlekedés, a közlekedési lépések részeként.</p>
        <p>4.7 Noha ez az aggály nincs kifejezetten megemlítve, az EGSZB úgy érzi, hogy a Kohéziós Alap pénzeszközeinek a hagyományos energiaforrások használatának javítását és a megújuló energiaforrások részarányának növelését szolgáló intézkedésekbe történő, hatékony befektetése hozzájárul majd a kohéziós országok energiafüggőségének csökkentéséhez; ezek az országok jelenleg az általuk elfogyasztott energia mintegy 80 %-át importálják, bár a 10 nemrég csatlakozott ország sokkal kevésbé függ a külső energiaszállításoktól.</p>
        <p>4.8 E példákat tekintve azonban nem szabad szem elől tévesztenünk azt a tényt, hogy a fenntartható fejlődés elősegítéséhez Európában a vidéki területeken sürgősen megvalósítandó kohéziós politikákra van szükség. Ezt a szektort tehát nem lehet kihagyni a Kohéziós Alap felhasználási köréből anélkül, hogy az hátrányosan ne hatna a KAP céljainak elérését szolgáló egyéb strukturális alapokból még nyújtott finanszírozásra.</p>
        <p>4.9 Az EGSZB-nek, bár szem előtt tartja, hogy a költségvetés konszolidálása a konvergencia, valamint az európai gazdaság stabil növekedésének egyik alappillére, mégis van némi fenntartása a "túlzott mértékű költségvetési hiánnyal" kapcsolatos feltételek a Kohéziós Alap fő célkitűzéseire a jelen javaslat 4. cikke szerint történő alkalmazásának esetleges rugalmatlanságát illetően.</p>
        <p>4.10 Ez a rugalmatlanság valóban káros hatással lehet a Kohéziós Alap erőforrásainak hatékony felhasználására: e források juttatásának feltétele a túlzott mértékű hiány megszüntetése; a túlzott mértékű hiánynak azonban az is oka lehet, hogy az adott ország kormánya erőfeszítéseket tesz a gazdasági, társadalmi és területi egyenlőtlenségek orvoslására.</p>
        <p>4.11 Nem szabad megfeledkezni arról, hogy ha egy tagállamnak sikerül elfogadható határon belül tartania a költségvetési hiányt, az még nem jelenti azt, hogy sikerült megszüntetnie a gazdasági, társadalmi és területi egyenlőtlenségeket is.</p>
        <p>5. Összegzés és ajánlások</p>
        <p>5.1 Az EGSZB általában véve üdvözli a Kohéziós Alapról szóló tanácsi rendeletjavaslatot csakúgy, mint a Kohéziós Alapra vonatkozó eljárások harmonizálását a többi strukturális alapra vonatkozó általános szabályokkal.</p>
        <p>5.2 Pozitívumként emelendő ki az a döntés is, mely szerint a Kohéziós Alap felhasználási körét kiterjesztik a legproblematikusabb környezetvédelmi kérdések megoldására hivatott infrastruktúra-fejlesztési politikákra, például a "tiszta" városi közlekedés finanszírozására.</p>
        <p>5.3 A "konvergencia" cél hatékonyabb és gyorsabb elérése érdekében az EGSZB azt ajánlja, hogy az Európai Bizottság működjön együtt a tagállamokkal annak érdekében, hogy a tagállamok operatív programjai biztosítsák az ERFA és a Kohéziós Alap erőforrásainak hatékony, összehangolt felhasználását, s így a támogatásban részesülő tagállamok esetében az országok és a régiók közötti konvergencia egyaránt megvalósuljon.</p>
        <p>5.4 Az EGSZB a stabilitási és konvergencia-paktum előnyeit és potenciális hátrányait vizsgáló elemzése keretében sürgeti az Európai Bizottságot, hogy a Kohéziós Alapból támogatásban részesülő tagállamok előtt álló célok tükrében gondolja meg alaposan a "túlzott mértékű költségvetési hiány"-ra vonatkozó feltételességi kikötés célszerűségét. Szem előtt kell tartani, hogy ezt a feltételt nem szabad oly módon alkalmazni, hogy az gátolja a Kohéziós Alap erőforrásainak felhasználását a "konvergencia" célkitűzés elérésére.</p>
        <p>5.5 S végül, ahogyan az a strukturális alapok általános rendelkezéseit rögzítő tanácsi rendeletre tett javaslathoz fűzött véleményben [7] is szerepel, az EGSZB támogatja, hogy több erőforrást rendeljenek a Kohéziós Alaphoz, tekintettel arra, hogy az erőforrások tervbe vett növelésének hatását jelentősen gyengíti a legújabb bővítési hullámot követően ebből az alapból juttatásban részesülő tagállamok számának emelkedése.</p>
        <p>Brüsszel, 2005. április 12.</p>
        <p>Az Európai Gazdasági és Szociális Bizottság</p>
        <p>elnöke</p>
        <p>Anne-Marie Sigmund</p>
        <p>[1] HL L 130, 1994. 05. 25., 1. o.</p>
        <p>[2] HL L 161, 1999. 06. 26., 57. o.</p>
        <p>[3] Az Európai Bizottság "Harmadik jelentés a gazdasági és társadalmi kohézióról" című közleménye, COM(2004) 107.</p>
        <p>[4] Ugyanott.</p>
        <p>[5] CESE 389/2005</p>
        <p>[6] Az Európai Bizottság "Harmadik jelentés a gazdasági és társadalmi kohézióról" című közleménye, COM(2004) 107.</p>
        <p>[7] CESE 389/2005</p>
        <p>--------------------------------------------------</p>
      </div>
    </body>
</html>
