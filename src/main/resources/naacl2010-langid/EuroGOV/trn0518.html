<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Euroopan parlamentin ja neuvoston asetus (EY) N:o 2516/2000, annettu 7 päivänä marraskuuta 2000, Euroopan kansantalouden tilinpito- ja aluetilinpitojärjestelmän yhteisössä (EKT 95) yhteisten periaatteiden muuttamisesta verojen ja sosiaaliturvamaksujen osalta ja neuvoston asetuksen (EY) N:o 2223/96 muuttamisesta</head>
      <div type="body">
        <p>Euroopan parlamentin ja neuvoston asetus (EY) N:o 2516/2000,</p>
        <p>annettu 7 päivänä marraskuuta 2000,</p>
        <p>Euroopan kansantalouden tilinpito- ja aluetilinpitojärjestelmän yhteisössä (EKT 95) yhteisten periaatteiden muuttamisesta verojen ja sosiaaliturvamaksujen osalta ja neuvoston asetuksen (EY) N:o 2223/96 muuttamisesta</p>
        <p>EUROOPAN PARLAMENTTI JA EUROOPAN UNIONIN NEUVOSTO, jotka</p>
        <p>ottavat huomioon Euroopan yhteisön perustamissopimuksen ja erityisesti sen 285 artiklan,</p>
        <p>ottavat huomioon komission ehdotuksen(1),</p>
        <p>ottavat huomioon talous- ja sosiaalikomitean lausunnon(2),</p>
        <p>noudattavat perustamissopimuksen 251 artiklassa määrättyä menettelyä(3),</p>
        <p>sekä katsovat seuraavaa:</p>
        <p>(1) Euroopan kansantalouden tilinpito- ja aluetilinpitojärjestelmästä yhteisössä (EKT 95) 25 päivänä kesäkuuta 1996 annettu neuvoston asetus (EY) N:o 2223/96(4) käsittää yhteiset standardit, määritelmät, luokittelut ja tilinpitosäännöt jäsenvaltioiden tilien laatimiseksi yhteisön tilastointitarpeisiin ja vertailukelpoisten tulosten saamiseksi jäsenvaltioiden kesken.</p>
        <p>(2) Asetuksen (EY) N:o 2223/96 2 artiklassa määritellään edellytykset, joita komission on noudatettava tehdessään muutoksia EKT 95:n menetelmään sen sisällön selventämiseksi ja parantamiseksi.</p>
        <p>(3) Sen vuoksi on tarpeellista, että Euroopan parlamentille ja neuvostolle esitetään selvennykset, jotka koskevat verojen ja sosiaaliturvamaksujen kirjaamista EKT 95:ssä, sillä kyseiset selvennykset muuttavat peruskäsitteitä.</p>
        <p>(4) Euroopan yhteisön perustamissopimuksen 104 artiklaan liittyvän, liiallisia alijäämiä koskevasta menettelystä tehdyn pöytäkirjan 2 artiklassa todetaan, että julkistalouden alijäämällä käsitetään julkisen hallinnon sektorin nettorahoitustarvetta sellaisena kuin se on määritelty Euroopan kansantalouden tilinpitojärjestelmässä (EKT).</p>
        <p>(5) Neuvoston päätöksellä 89/382/ETY, Euratom(5) perustettu tilasto-ohjelmakomitea, neuvoston päätöksellä 91/115/ETY(6) perustettu raha-, rahoitus- ja maksutasetilastokomitea ja bruttokansantulokomitea voivat antaa lausuntonsa maakohtaisesta verojen ja sosiaaliturvamaksujen tilinpitokäsittelystä, kun ne pitävät sitä asianmukaisena.</p>
        <p>(6) Tilasto-ohjelmakomiteaa sekä raha-, rahoitus- ja maksutasetilastokomiteaa on kuultu asiasta.</p>
        <p>(7) Asetuksen (EY) N:o 2223/96 täytäntöönpanemiseksi tarvittavista toimenpiteistä olisi päätettävä menettelystä komissiolle siirrettyä täytäntöönpanovaltaa käytettäessä 28 päivänä kesäkuuta 1999 tehdyn neuvoston päätöksen 1999/468/EY(7) mukaisesti,</p>
        <p>OVAT ANTANEET TÄMÄN ASETUKSEN:</p>
        <p>1 artikla</p>
        <p>Tavoite</p>
        <p>Tämän asetuksen tavoitteena on muuttaa EKT 95:n yhteisiä periaatteita verojen ja sosiaaliturvamaksujen osalta, jotta vertailukelpoisuus ja avoimuus jäsenvaltioiden välillä varmistetaan.</p>
        <p>2 artikla</p>
        <p>Yleiset periaatteet</p>
        <p>Tarkasteltaessa järjestelmään kirjattavien verojen ja sosiaaliturvamaksujen vaikutusta julkisen hallinnon nettoluotonantoon/nettoluotonottoon ei oteta lukuun määriä, joita tuskin saadaan perityksi.</p>
        <p>Näin ollen järjestelmään suoriteperusteisesti kirjattavien verojen ja sosiaaliturvamaksujen vaikutus julkisen hallinnon nettoluotonantoon/nettoluotonottoon on kohtuullisen pituisella ajanjaksolla vastaavan suuruinen kuin tosiasiallisesti saadut vastaavat määrät.</p>
        <p>3 artikla</p>
        <p>Verojen ja sosiaaliturvamaksujen käsittely tileillä</p>
        <p>Tileille kirjattavat verot ja sosiaaliturvamaksut voivat olla peräisin kahdesta lähteestä, eli määristä, jotka on todennettu verotuksessa ja ilmoitusten avulla, tai saaduista maksuista.</p>
        <p>a) Jos lähteenä käytetään verotusta ja ilmoituksia, määrät oikaistaan sellaisen kertoimen avulla, jossa otetaan huomioon maksuunpannut ja ilmoitetut perimättä jääneet määrät. Vaihtoehtoisena käsittelynä voidaan kirjata samaa oikaisua vastaava pääomansiirto asiaankuuluville sektoreille. Kertoimet arvioidaan maksuunpannuista ja ilmoitetuista mutta perimättä jääneistä määristä saatujen aiempien kokemusten ja nykyhetken odotusten perusteella. Kertoimet ovat erilaisia riippuen siitä, millaisesta veron tai sosiaaliturvamaksun lajista on kysymys. Jokainen maa määrittää soveltamansa kertoimet komission (Eurostat) kanssa ennalta sovitun menetelmän mukaisesti.</p>
        <p>b) Jos lähteenä käytetään saatuja maksuja, nämä oikaistaan ajallisesti siten, että kyseisten määrien katsotaan kuuluvan jaksolle, jolloin se toiminta on tapahtunut, josta verojen maksuvelvoite on syntynyt (tai joidenkin tuloverojen ollessa kyseessä jaksolle, jonka kuluessa verojen määrä on vahvistettu). Tämä oikaiseminen voi perustua keskimääräiseen ajalliseen viiveeseen kyseisen toiminnan (tai maksettavan veron vahvistamisen) ja maksun saamisen välillä.</p>
        <p>4 artikla</p>
        <p>Valvonta</p>
        <p>1. Komissio (Eurostat) valvoo, että jäsenvaltiot panevat täytäntöön tässä asetuksessa säädetyt periaatteet.</p>
        <p>2. Vuodesta 2000 alkaen jäsenvaltiot toimittavat komissiolle (Eurostat) ennen kunkin vuoden loppua yksityiskohtaisen kuvauksen menetelmistä, joita ne aikovat soveltaa verojen ja sosiaaliturvamaksujen eri luokkiin tämän asetuksen täytäntöönpanemiseksi.</p>
        <p>3. Sovellettavista menetelmistä ja mahdollisista tarkistuksista päätetään kunkin asianomaisen jäsenvaltion ja komission (Eurostat) välisellä sopimuksella.</p>
        <p>4. Komissio (Eurostat) antaa tilasto-ohjelmakomitealle, raha-, rahoitus- ja maksutasetilastokomitealle ja bruttokansantulokomitealle tiedon menetelmistä ja edellä mainittujen kertoimien laskennasta.</p>
        <p>5 artikla</p>
        <p>Täytäntöönpano</p>
        <p>Asetuksen (EY) N:o 2223/96 4 artiklan mukaista menettelyä noudattaen komission on sisällytettävä kuuden kuukauden kuluessa tämän asetuksen antamisesta asetuksen (EY) N:o 2223/96 liitteen A tekstiin tämän asetuksen soveltamisen edellyttämät muutokset.</p>
        <p>6 artikla</p>
        <p>Komiteamenettely</p>
        <p>Korvataan asetuksen (EY) N:o 2223/96 4 artikla seuraavasti:</p>
        <p>%quot% 4 artikla</p>
        <p>1. Komissiota avustaa tilasto-ohjelmakomitea, jäljempänä 'komitea'.</p>
        <p>2. Jos tähän artiklaan viitataan, sovelletaan päätöksen 1999/468/EY 4 ja 7 artiklassa säädettyä menettelyä ottaen huomioon mainitun päätöksen 8 artiklan säännökset.</p>
        <p>Päätöksen 1999/468/EY 4 artiklan 3 kohdassa tarkoitettu määräaika vahvistetaan kolmeksi kuukaudeksi.</p>
        <p>3. Komitea vahvistaa työjärjestyksensä.%quot%</p>
        <p>7 artikla</p>
        <p>Voimaantulo</p>
        <p>1. Tämä asetus tulee voimaan kahdentenakymmenentenä päivänä sen jälkeen, kun se on julkaistu Euroopan yhteisöjen virallisessa lehdessä.</p>
        <p>2. Jäsenvaltiot voivat pyytää komissiolta korkeintaan kahden vuoden siirtymäaikaa tilinpitojärjestelmiensä mukauttamiseksi tähän asetukseen.</p>
        <p>Tämä asetus on kaikilta osiltaan velvoittava, ja sitä sovelletaan sellaisenaan kaikissa jäsenvaltioissa.</p>
      </div>
      <div type="signature">
        <p>Tehty Brysselissä 7 päivänä marraskuuta 2000.</p>
        <p>Euroopan parlamentin puolesta</p>
        <p>Puhemies</p>
        <p>N. Fontaine</p>
        <p>Neuvoston puolesta</p>
        <p>Puheenjohtaja</p>
        <p>L. Fabius</p>
        <p>(1) EYVL C 21 E, 25.1.2000, s. 68.</p>
        <p>(2) EYVL C 75, 15.3.2000, s. 19.</p>
        <p>(3) Euroopan parlamentin lausunto, annettu 13. huhtikuuta 2000 (ei vielä julkaistu virallisessa lehdessä), neuvoston yhteinen kanta, vahvistettu 26. kesäkuuta 2000 (EYVL C 245, 25.8.2000, s. 1) ja Euroopan parlamentin päätös, tehty 3. lokakuuta 2000.</p>
        <p>(4) EYVL L 310, 30.11.1996, s. 1, asetus sellaisena kuin se on muutettuna asetuksella (EY) N:o 448/98 (EYVL L 58, 27.2.1998, s. 1).</p>
        <p>(5) EYVL L 181, 28.6.1989, s. 47.</p>
        <p>(6) EYVL L 59, 6.3.1991, s. 19, päätös sellaisena kuin se on muutettuna päätöksellä 96/174/EY (EYVL L 51, 1.3.1996, s. 48).</p>
        <p>(7) EYVL L 184, 17.7.1999, s. 23.</p>
      </div>
    </body>
</html>
