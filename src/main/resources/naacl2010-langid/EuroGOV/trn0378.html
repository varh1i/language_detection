<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>R%eacute%gi%oacute%k Bizotts%aacute%ga v%eacute%lem%eacute%ny %ndash% T%aacute%rgy: Az Eur%oacute%pai Bizotts%aacute%g k%ouml%zlem%eacute%nye a Tan%aacute%csnak %eacute%s az Eur%oacute%pai Parlamentnek Az euro-mediterr%aacute%n partners%eacute%g tizedik %eacute%vfordul%oacute%ja: Munkaprogram %ndash% felk%eacute%sz%uuml%l%eacute%s a k%ouml%vetkező %ouml%t %eacute%v kih%iacute%v%aacute%saira</head>
      <div type="body">
        <p>Régiók Bizottsága vélemény – Tárgy: Az Európai Bizottság közleménye a Tanácsnak és az Európai Parlamentnek "Az euro-mediterrán partnerség tizedik évfordulója: Munkaprogram – felkészülés a következő öt év kihívásaira"</p>
        <p>(2006/C 81/12)</p>
        <p>A RÉGIÓK BIZOTTSÁGA,</p>
        <p>TEKINTETTEL az Európai Bizottság közleményére a Tanácsnak és az Európai Parlamentnek "Az euro-mediterrán partnerség tizedik évfordulója: Munkaprogram – felkészülés a következő öt év kihívásaira" címmel COM(2005) 139 final;</p>
        <p>TEKINTETTEL az Európai Bizottság 2005. június 3-i határozatára, mely szerint az Európai Közösséget létrehozó szerződés 265. cikkének (1) bekezdése alapján kikéri a Régiók Bizottságának véleményét;</p>
        <p>TEKINTETTEL a Régiók Bizottsága Elnökségének 2005. április 12-i határozatára, mely szerint megbízza a "Külkapcsolatok" szakbizottságot, hogy a fenti tárgyban véleményt alkosson;</p>
        <p>TEKINTETTEL a Régiók Bizottsága 2004. április 21-i előretekintő véleményére az "Euro-mediterrán partnerség és a helyi és regionális önkormányzatok: a koordináció és egy konkrét eszköz szükségessége a decentralizált együttműködéshez" (CdR 327/2003) [1] tárgyban;</p>
        <p>TEKINTETTEL a 2003. október 31-én Livornóban az RB kezdeményezésére (CdR 350/2003), regionális és helyi képviselők számára tartott, "Egy új euro-mediterrán térség felé" című konferencia következtetéseire;</p>
        <p>TEKINTETTEL az Euro-Mediterrán Parlamenti Közgyűlés 2005 márciusában, Kairóban tartott első ülésének következtetéseire;</p>
        <p>TEKINTETTEL a 2005. március 30– 31-én Luxembourgban tartott 7. Euro-Mediterrán Miniszteri Konferencia következtetéseire;</p>
        <p>TEKINTETTEL a FEMISE (Gazdasági Intézetek Euro-Mediterrán Fóruma) által készített "Euro-mediterrán partnerség, tíz évvel Barcelona után: eredmények és távlatok" című jelentésre;</p>
        <p>TEKINTETTEL a EuroMeSCo által készített "Barcelona Plus. A demokratikus államok euro-mediterrán közössége felé" című jelentésre;</p>
        <p>TEKINTETTEL az euro-mediterrán polgármesterek nyilatkozatára, melyet 2003. szeptember 27-én, Bübloszban jóváhagyott a Eurocities Euromed Bizottsága;</p>
        <p>TEKINTETTEL a 6. Euro-Mediterrán Miniszteri Konferenciára vonatkozó állásfoglalására (CdR 357/2003) [2]</p>
        <p>TEKINTETTEL a "Külkapcsolatok" szakbizottság által 2005. június 30-án elfogadott véleménytervezetére (CdR 142/2005 rev_1) (előadó: Anna Terrón i Cusí, a Patronat Catalá pro Europa főtitkára – a katalóniai autonóm kormány brüsszeli képviselője (ES/PES);</p>
        <p>A 2005. október 12– 13-án tartott 61. plenáris ülésén (az október 13-i ülésnapon) egyhangúlag elfogadta a következő véleményt:</p>
        <p>1. A Régiók Bizottsága álláspontja</p>
        <p>1.1 Általános megjegyzések</p>
        <p>A Régiók Bizottsága</p>
        <p>1.1.1 üdvözli az Európai Bizottság közleményét, és nagyra értékeli annak folyamatos és teljes elkötelezettségét az euro-mediterrán partnerség mellett;</p>
        <p>1.1.2 osztja azokat a nézeteket, melyek szerint a barcelonai folyamatnak köszönhetően erős partnerség alakult ki, mely a közös tulajdonon, a párbeszéden és az együttműködésen alapul;</p>
        <p>1.1.3 hangsúlyozza, hogy az EU és a mediterrán partnerek közötti erős kötődés történelmi és stratégiai jellegű, továbbá az EuroMed partnerek kölcsönösen függenek egymástól a kereskedelem, a pénzügyek, az idegenforgalom és a migrációs hullámok okán;</p>
        <p>1.1.4 támogatja azt az elképzelést, mely szerint az euro-mediterrán partnerség 10. évfordulója jó alkalmat kínál a Földközi-tenger két partja közötti együttműködés további fejlesztésére, és új lendületet ad a barcelonai folyamatnak;</p>
        <p>1.1.5 megjegyzi, hogy a tíz év mérlege összességében pozitív és jelentős eredményeket mutat, bár néhány fontos kérdésben csak lassan sikerült előrelépni;</p>
        <p>1.1.6 elismerésének ad hangot az Európai Bizottság által beterjesztett törekvő és jól előkészített munkaprogram láttán;</p>
        <p>1.1.7 hangsúlyozza, hogy az euro-mediterrán partnerség nagyon fontos ügy a Régiók Bizottsága számára, és hogy a barcelonai folyamat kezdete óta támogatja és ösztönzi a Földközi-tenger két partja közötti együttműködést;</p>
        <p>1.1.8 megjegyzi, hogy további erőfeszítések szükségesek az állam szintje alatti szereplőknek a barcelonai folyamatba történő bevonásához, mivel ezek központi szereplők, akiknek hozzá kell járulniuk az euro-mediterrán partnerség elmélyítéséhez és megerősítéséhez;</p>
        <p>1.1.9 megjegyzi, hogy határozottan kérte a helyi és regionális önkormányzatok nagyobb mértékű bevonását a barcelonai folyamatba;</p>
        <p>1.1.10 üdvözli a 7. Euro-Mediterrán Miniszteri Konferencia következtetéseit a regionális és helyi önkormányzatok szerepét illetően, mely szerint szorosabban be kell őket vonni az euro-mediterrán partnerségbe, a közös kihívások számbavételével, valamint a tapasztalatok és a bevált gyakorlatok kicserélésével;</p>
        <p>1.1.11 kifejezi szándékát az euro-mediterrán partnerségben érintett intézményekkel való együttműködés erősítésére;</p>
        <p>1.2 A barcelonai folyamat mérlege</p>
        <p>A Régiók Bizottsága</p>
        <p>1.2.1 osztja azt a nézetet, mely szerint a politikai és a biztonsági dimenzióban javult az együttműködés. Mindez azonban a remélt ütemnél lassabban zajlott. A mérleg pozitív oldalához tartozik az Euro-mediterrán Parlamenti Közgyűlés létrehozása 2004-ben, valamint néhány bizalomépítő intézkedés működésbe lépése;</p>
        <p>1.2.2 úgy ítéli meg, hogy a barcelonai folyamat nem eredményezett jelentős előrelépést a demokratizálódási folyamatban, és nem volt közvetlen hatással a régió nagyobb megoldatlan konfliktusaira, különösen nem a palesztin–izraeli kérdésre;</p>
        <p>1.2.3 osztja azt a nézetet, mely szerint a partnerségben a fejlődés főként a Barcelonai Nyilatkozat gazdasági és kereskedelmi céljainak tekintetében volt érezhető, amellyel 2010-re létre kívánják hozni az Euro-Mediterrán Szabad Kereskedelmi Térséget. A kétoldalú Euromed Társulási Megállapodások hálózata szinte teljesen kiépült, és az iparcikkek vámjellegű korlátozásai megszűntek, illetve folyamatosan meg fognak szűnni;</p>
        <p>1.2.4 hangsúlyozza, hogy az agrárkereskedelem kölcsönös liberalizálásának elérése terén nem történt elegendő előrelépés, a külföldi és a hazai magánbefektetések a partnereknél alacsony szinten maradtak, és nem csökkentek a jelentős életszínvonalbeli különbségek sem.</p>
        <p>1.2.5 úgy ítéli meg, hogy csekély eredmény mutatható ki a dél-dél közötti integráció terén is. Ennek számos oka van, elsősorban a mediterrán partnerek intézményi fejlettségének alacsony szintje.</p>
        <p>1.2.6 sőt megjegyzi, hogy a külföldi közvetlen befektetések alig növekedtek. A dél-dél közötti integráció nem javult. A Marokkó, Tunézia, Jordánia és Egyiptom által 2004-ben aláírt "Agadir" megállapodás ratifikálása még nem történt meg.</p>
        <p>1.2.7 osztja azt a nézetet, mely szerint az oktatás kulcseleme a humán, kulturális és társadalmi dimenziónak, a civil társadalommal való együttműködés erősödött, és az Anna Lindh Alapítvány létrehozása a kultúrák közötti párbeszédre 2004-ben tovább ösztönzi a cserekapcsolatokat ezeken a területeken;</p>
        <p>1.2.8 üdvözli a partnerség pénzügyi aspektusai terén a FEMIP (euro-mediterrán beruházási és partnerségi támogatási program) létrehozása által elért jelentős haladást, és a MEDA II projekt és program végrehajtásának felgyorsítását;</p>
        <p>1.2.9 újra felhívja a figyelmet arra, hogy a MEDA II és az INTERREG III közötti együttműködés hiánya korlátozta a dél-mediterrán országok helyi és regionális önkormányzatainak bevonását az INTERREG III alatt végrehajtott együttműködési projektekbe, mivel hiányzott az európai társfinanszírozás a mediterrán partnerek részére; újra felhívja a figyelmet a határokon átnyúló együttműködés szükségességére, és javasolja, hogy az új pénzügyi eszköz (ENPI) ezt a célt szolgálja;</p>
        <p>1.2.10 ismételten jelzi, hogy következésképpen ez akadályozta a partnerséggel kapcsolatos tapasztalatok és bevált gyakorlatok terjesztését – ahogyan az Barcelona szellemének megfelelt volna – helyi és regionális szinten, annak ellenére, hogy az EU-ból sok helyi és regionális önkormányzat szoros kapcsolatot alakított ki a Földközi-tenger déli partján lévő önkormányzatokkal.</p>
        <p>1.3 Tervezett kezdeményezések és munkaprogram</p>
        <p>A Régiók Bizottsága</p>
        <p>1.3.1 egyetért azzal, hogy az emberi jogok és a demokrácia terén további erőfeszítések szükségesek a nemek közötti egyenlőség, az alapvető és szociális jogok, a független igazságszolgáltatás és a pluralizmus terén történő előrelépés érdekében, illetve közös álláspont elérésére kell törekedni a demokratizálódási kérdésekben;</p>
        <p>1.3.2 hangsúlyozza, hogy ennek érdekében az állam szintje alatt elhelyezkedő (regionális és helyi) szereplők, valamint a civil társadalom és a szociális partnerek társulása és elkötelezettsége alapvető fontosságú, ha ezen a területen eredményeket akarunk elérni;</p>
        <p>1.3.3 úgy véli, hogy a decentralizált együttműködés segíti a dél-mediterrán országok helyi és regionális önkormányzatait abban, hogy elérhessék a jó kormányzás magasabb szintjét a társadalmi részvétel növelésével, illetve a magánszemélyek bevonásával a helyi gazdasági fejlődés előmozdításába, így erősítve a helyi és regionális önkormányzatok intézményi szerepét a központi kormányzattal és a decentralizált állami hatóságokkal szemben;</p>
        <p>1.3.4 rámutat, hogy az euro-mediterrán partnerség egyik fő célja a gazdasági és társadalmi fejlődés előmozdítása regionális integrációs megközelítésből;</p>
        <p>1.3.5 hangsúlyozza, hogy egy valódi regionális piac létrehozása hozzájárulhat a gazdasági és társadalmi fejlődés céljához, és mindenképpen szükséges, de nem elegendő feltétele a fejlődésnek;</p>
        <p>1.3.6 úgy véli, hogy valódi regionális piac csak akkor érhető el, ha erősödik a mediterrán partnerek együttműködése, globális megközelítésből mélyül a reform, sikerül elérni a civil társadalom és az állami szint alatti szereplők elkötelezettségét, és erős politikai szándék mutatkozik meg;</p>
        <p>1.3.7 úgy gondolja, hogy a társulási megállapodások kétoldalú jellegűek, és nem jelentenek valódi eszközt a mediterrán partnerek regionális integrációjához, amely viszont szükséges lenne a valódi regionális piac kialakításához;</p>
        <p>1.3.8 úgy ítéli meg, hogy az európai szomszédsági politika a cselekvési terveken keresztül, hozzájárulhat az EuroMed kapcsolatok minőségi változásához, ez azonban nem történhet az euro-mediterrán partnerség multilaterális dimenziójának kárára. A partnerségben és a régiókkal folytatott párbeszédben továbbra is a barcelonai folyamatnak kell a központi eszköz szerepét betöltenie;</p>
        <p>1.3.9 hangsúlyozza, hogy az Európai Szomszédságpolitikai Eszköz (ENPI) létrehozása már meglévő programok, például a MEDA helyettesítésére a mediterrán partnerekkel való együttműködés iránti érdeklődés megújítását sürgeti. Egyrészt a mediterrán országokkal kidolgozott cselekvési tervek sorába illeszkedik, másrészt nem gyengíti a MEDA programban meglévő regionális elemet, és nem csökkenti (sem abszolút, sem relatív értelemben) az Európai Unió által a mediterrán partnereknek nyújtott pénzügyi támogatást sem;</p>
        <p>1.3.10 hangsúlyozza, hogy a FEMIP és társfinanszírozási intézkedéseinek létrehozása miatt sürgősen értékelni kell az Euro-Mediterrán Fejlesztési Bank felállításának reális esélyeit;</p>
        <p>1.3.11 ezért támogatja az Európai Bizottság azon javaslatát, mely szerint értékelést nyújt be az EBB-vel folytatott konzultációt követően 2007-ben;</p>
        <p>1.3.12 üdvözli az EU és a mediterrán országok között a szolgáltatások kereskedelmének, közte a letelepedés jogának liberalizációjáról és integrációjáról szóló tárgyalások megkezdését, valamint sajnálja, hogy az Európai Bizottság még mindig nem készítette el a letelepedés jogának a szabad kereskedelemre gyakorolt hatásáról szóló tanulmányát – az értékelésnek a MEDA II által lefedett öt tényezőt kell figyelembe vennie: lakosság, foglalkoztatottság és elvándorlás, globalizáció, a csökkenő források és a környezeti kihívások, továbbá emlékeztet arra, hogy a máltai konferencia óta (Barcelona II, 1997) várat magára ez a dokumentum, amelyet a RB mellett az Európai Parlament is több alkalommal követelt már.</p>
        <p>1.3.13 hangsúlyozza, hogy a mezőgazdasági kérdések elsődleges fontosságúak a mediterrán partnerek számára;</p>
        <p>1.3.14 éppen ezért úgy ítéli meg, hogy nagy szükség van a KAP (közös agrárpolitika) megváltoztatására és a Közösség piacának megnyitására a mediterrán termékek előtt, valamint egy rendelkezésjellegű EMOGA-Mediterrán iránymutatás bevezetésére az elkerülhetetlen korrekciók megkönnyítése érdekében;</p>
        <p>1.3.15 osztja azt a nézetet, mely szerint fontos lenne egy regionális együttműködési program elindítása a vidékfejlesztés terén;</p>
        <p>1.3.16 üdvözli a javaslatot partnerországok és a tagállamok közötti párbeszéd elindítására a kétoldalú együttműködés javítására az oktatásban és a szakképzésben azért, hogy 2015-re elérhetővé váljon a három cél: az írástudatlanság megszűnése a régióban; nemre való tekintet nélkül minden gyermek alapfokú beiskolázása; és a nemek közötti különbségtétel megszüntetése az oktatás minden szintjén;</p>
        <p>1.3.17 üdvözli a meglévő mobilitási programok erősítésére irányuló kezdeményezést az egyetemi hallgatóknak szóló nagyszabású ösztöndíjrendszer elindításával, melyet az Európai Bizottság és a fogadó ország közösen finanszírozna az euro-mediterrán régióban;</p>
        <p>1.3.18 üdvözli a helyi önkormányzatok és a civil társadalom játszotta szerep elismerését az igazságügy, a biztonság és a szabadság területén való együttműködésben, ide értve a migrációt és a társadalmi beilleszkedést is;</p>
        <p>1.3.19 úgy ítéli meg, hogy a civil társadalom és a szociális partnerek szerepének erősítése fontos a partnerségben, és üdvözli az euro-mediterrán partnerségben az elsődleges tárgyaló fél szerepét betöltő nem kormányzati platform útnak indítását;</p>
        <p>1.3.20 megjegyzi, hogy a mediterrán térség különösen kedvező a kultúra- és civilizációközi párbeszéd számára, és kéri, hogy továbbra is támogassák a közös audiovizuális tér létrehozását célzó kezdeményezéseket, a társadalmak közötti megértés fokozása, valamint annak érdekében, hogy felvegyük a harcot az idegengyűlölet minden formája ellen, ide értve az iszlámellenességet és az antiszemitizmust is;</p>
        <p>1.3.21 sajnálatát fejezi ki amiatt, hogy az Európai Bizottság 2005. április 12-i közleményében nem tett javaslatot sem az állami szint alatt elhelyezkedő szereplők szerepének növelésére a partnerségben, sem pedig konzultációs mechanizmusok kialakítására a meglévő EuroMed intézményekkel. Mindazonáltal üdvözli az állami szint alatt elhelyezkedő fontos regionális programokat, – például a MEDACT-ot vagy a MEDPACT-ot –, melyek támogatják az e területen folytatott tevékenységeket;</p>
        <p>1.3.22 egyetért azzal, hogy szükség van a partnerség népszerűsítésére mind az EU-ban, mind a partnerországokban, valamint osztja azt a nézetet, hogy az ismertség növelése érdekében számos közösen elhatározott, egyértelmű és következetes, az átlagembereknek címzett üzenetre van szükség a leghatékonyabb kommunikációs és terjesztési eszközök felhasználásával;</p>
        <p>1.3.23 hangsúlyozza, hogy a helyi és regionális önkormányzatok a Földközi-tenger mindkét partján működő politikai és területi kapcsolatot biztosítanak a központi kormányzat és a civil társadalom között;</p>
        <p>1.3.24 végezetül emlékeztet arra, hogy az Európai Bizottság közleményében említett összes, a barcelonai folyamatban együttműködésre számot tartó terület olyan, ahol nagyon sokat nyújthat a helyi és regionális önkormányzatok szakértelme:</p>
        <p>- a demokratizálódás előmozdítása;</p>
        <p>- az intézmények reformja;</p>
        <p>- a KKV-k támogatására irányuló politikák;</p>
        <p>- a befektetések előmozdítására irányuló politikák;</p>
        <p>- mezőgazdaság, halászat és vidékfejlesztés;</p>
        <p>- a foglalkoztatottság javítására irányuló politikák;</p>
        <p>- regionális fejlesztés és területfejlesztés;</p>
        <p>- városrendezés;</p>
        <p>- környezetvédelem, erőforrás-kezelés és természeti katasztrófák megelőzése;</p>
        <p>- a közlekedés és az energia szubregionális dimenziója;</p>
        <p>- kultúrával és sporttal kapcsolatos kezdeményezések;</p>
        <p>- a kulturális örökség megőrzését és támogatását célzó politikák;</p>
        <p>- társadalmi közelségi politikák</p>
        <p>- oktatás és szakképzés;</p>
        <p>- egészségügy</p>
        <p>- a bevándorlás kezelése, befogadási és integrációs politika;</p>
        <p>- a Partnerség ismertebbé tétele.</p>
        <p>2. A Régiók Bizottságának ajánlásai</p>
        <p>A Régiók Bizottsága</p>
        <p>2.1 hangsúlyozza a helyi és regionális önkormányzatok lehetséges szerepét az euro-mediterrán partnerség erősítésében;</p>
        <p>2.2 ezért hangsúlyozza, hogy a fent említett szereplők hozzájárulása alapvető az emberi jogok és a demokrácia, a gazdasági és a társadalmi fejlődés, illetve a kulturális párbeszéd és megértés előrevitelében, melyek a barcelonai folyamat fő irányvonalait, továbbá az elkövetkező öt év munkaprogramjának prioritásait képezik;</p>
        <p>2.3 ezért újra kérelmezi, hogy tegyenek lépéseket a helyi és regionális önkormányzatoknak az euro-mediterrán folyamatban való intenzívebb részvétele érdekében, mivel ők a béke, a stabilitás és a jólét térsége megvalósításának főszereplői a Földközi-tenger medencéjében;</p>
        <p>2.4 hangsúlyozza, hogy a politikai és hivatalos szintű regionális együttműködés jól bevált politika, a civil társadalmi hálózatok pedig megfelelő partnerségi hálózatok. Azonban ezeket ki kell egészíteni más mechanizmusokkal, többek között az állami szint alatti partnerségekkel;</p>
        <p>2.5 Új fórum létrehozását sürgeti az euro–mediterrán partnerség intézményi keretein belül, melynek feladata a területi és decentralizált együttműködés és a partnerség ösztönzése, valamint a partnerség és a fejlesztőprogramok támogatása az egész Földközi-tenger medencéjére vonatkozó egységes intézkedések segítségével, ami lehetővé teszi majd a mediterrán partnerekkel kötött társulási megállapodások működésének elemzését is; E fórumban részt vehetnek önkormányzatok és régiók a Földközi-tenger mindkét partjáról;</p>
        <p>2.6 javasolja, hogy az Európai Bizottság vegyen tudomást az Euro-Mediterrán Parlamenti Közgyűlés első ülésének a helyi önkormányzatokhoz intézett felhívásáról, melyben felszólította ezeket, hogy nagyobb mértékben vegyenek részt a párbeszéd és a kölcsönös megértés, valamint a tapasztalatcsere és a bevált gyakorlatok cseréjének elősegítésében;</p>
        <p>2.7 hangsúlyozza, hogy a társadalmi szereplők és a civil társadalom bevonása központi szerepet játszik a partnerség sikerében és céljai elérésében, de nem teljesíthető a regionális és helyi intézmények és önkormányzatok bevonása nélkül;</p>
        <p>2.8 úgy véli, hogy túl kell lépni a központosított együttműködés hagyományos keretein, és hogy a helyi és regionális önkormányzatok képviselik a legmegfelelőbb szintet a decentralizált együttműködéshez;</p>
        <p>2.9 emlékeztet arra, hogy a helyi és regionális önkormányzatok intézkedéseinek hatóköre kiegészíti és túlmutat a központi kormányzati szintű együttműködés hagyományos korlátain;</p>
        <p>2.10 úgy véli, hogy a határokon átnyúló és a transznacionális együttműködést célzó eszközök létrehozása elősegíthetné a Földközi-tenger medencéjét körülvevő régiók közötti területi együttműködést;</p>
        <p>2.11 rámutat arra, hogy az elmúlt években kialakult decentralizált együttműködési gyakorlatok kiemelték a helyi önkormányzatok felelősségét, amely az ezekben az új együttműködési folyamatokban játszott katalizátorszerepükből ered, és ezt az Európai Bizottság is elismerte a decentralizált együttműködésről 2000 januárjában kiadott feljegyzésében;</p>
        <p>2.12 megjegyzi, hogy jóllehet számos tagállam elismeri a helyi és regionális önkormányzatok kulcsszerepét, az még EU-szintű harmonizálásra és világosabb kifejtésre szorul; azt is ki kell jelenteni, hogy a dél-mediterrán országokban lévő partnereiket az adott régiókban a polgárok által közvetlenül választott decentralizált testületek kellene, hogy jelentsék, nem pedig, vagy nem kizárólag a központi kormányzatot helyi szinten képviselő hivatalnokok;</p>
        <p>2.13 ajánlja, hogy az Európai Bizottság szerezzen mélyebb ismereteket a nemzeti szint alatt elhelyezkedő intézmények működéséről és hatásáról, mégpedig összehasonlító elemzés készítésével a helyi és regionális önkormányzatokról és a régióban zajló reformfolyamatokról.</p>
        <p>Brüsszel, 2005. október 13.</p>
        <p>A Régiók Bizottsága</p>
        <p>elnöke</p>
        <p>Peter Straub</p>
        <p>[1] HL C 121. 2004.4.30. 18. o.</p>
        <p>[2] HL C 73. 2004.3.23. 77. o.</p>
        <p>--------------------------------------------------</p>
      </div>
    </body>
</html>
