<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>P6_TA(2005)0017</p>
        <p>Közel-keleti helyzet</p>
        <p>Az Európai Parlament állásfoglalása a közel-keleti helyzetről</p>
        <p>Az Európai Parlament,</p>
        <p>- tekintettel a közel-keleti helyzetre vonatkozó korábbi állásfoglalására, valamint különösen 2003. október 23-i állásfoglalására [1],</p>
        <p>- tekintettel az ENSZ Biztonsági Tanácsának 242-es, 338-as, 425-ös, 1373-as és 1397-es állásfoglalásaira,</p>
        <p>- tekintettel a palesztin elnökválasztás eredményeire,</p>
        <p>- tekintettel az Európai Unió választási megfigyelő küldöttségének nyilatkozatára, valamint az európai parlamenti megfigyelők nyilatkozatára,</p>
        <p>- tekintettel a Kvartett 2003. április 30-i "békeútitervére",</p>
        <p>- tekintettel eljárási szabályzata 103. cikkének (4) bekezdésére,</p>
        <p>A. mivel a palesztin elnökválasztás Izraelnek a palesztin területek elfoglalása által okozott nehézségek ellenére kielégítő módon zajlott; valamint mivel jelentős lehetőséget nyújt a békefolyamat megújítására, illetve a régióban tartandó más választásokon példaként szolgálhat;</p>
        <p>B. aggódva a területek elfoglalásának a választásokra gyakorolt hatása miatt, mind a jelöltek mind pedig a szavazók mozgásszabadságának korlátozása kapcsán; egyes jelöltek zaklatása, illetve rövid időre történő letartóztatása miatt, amikor lehetséges szavazóikhoz kívántak eljutni Kelet-Jeruzsálemben; valamint a jeruzsálemi lakosokra szavazati joguk gyakorlása során alkalmazott súlyos korlátozások miatt,</p>
        <p>C. mivel a tárgyalási erőfeszítések szabotálására irányuló közelmúltban történt terrorista támadások pontosan akkor történtek, amikor végre valódi remény mutatkozik a folyamat újraindítására; mindkét oldal áldozatai kapcsán aggodalmát fejezi ki a támadások következményei és a megtorlások, valamint a palesztinokra alkalmazott további korlátozások miatt,</p>
        <p>1. üdvözli az 1996 óta első elnökválasztás sikerét és elsősorban a választási részvételt; elismeréssel adózik a palesztin népnek és a hatóságoknak a megszállás ellenére a demokrácia iránt mutatott elkötelezettségükért, különösen a palesztin nőknek, akik segítettek a választás lefolytatásának biztosításában és erőteljesen részt vettek a szavazásban;</p>
        <p>2. úgy véli, hogy a Palesztin Hatóság új elnöke, Mahmud Abbasz és a többi jelölt az adott körülmények között felelős módon kampányolt, a nemzetközi normákat tiszteletben tartva;</p>
        <p>3. sürgeti Izraelt, hogy tekintettel a közelgő palesztin törvényhozási választásokra, tartsa teljes mértékben tiszteletben a kelet-jeruzsálemi lakosok nemzetközileg elfogadott szavazati jogát, és könnyítsék meg számukra a folyamatot oly módon, hogy az elnökválasztás során tapasztalt akadályokat hárítsák el a törvényhozási választások kezdetéig;</p>
        <p>4. üdvözli az EU megfigyelő küldöttség hatékonyságát és felhívja a Tanácsot és a Bizottságot, hogy készítsen elő egy újabb küldöttséget a 2005. júliusi általános választásokra a pluralizmus támogatása, az összes jelöltnek a médiához való kiegyensúlyozott hozzáférése és annak érdekében, hogy az izraeli hatóságokkal együttműködésben leküzdjék a nehézségeket, amelyekkel a Kelet-Jeruzsálemben lakó palesztinok szembesülnek;</p>
        <p>5. aggodalmát fejezi ki a Palesztin Központi Választási Bizottság jelentős számú tagjának a szavazás napján a szavazási idő meghosszabbításáért alkalmazott politikai nyomás elleni tiltakozásként történő lemondása miatt;</p>
        <p>6. felhívja az új izraeli kormányt és a Palesztin Hatóságot, hogy ismerjék fel a választás eredményeiben rejlő lehetőséget a tárgyalások újraindítására; felhívja az Európai Uniót, hogy sürgősen kezdeményezze a Kvartett keretében, illetve különösen az Egyesült Államokkal szemben, a békefolyamatban betöltött kiegészítő szerepükkel összhangban, hogy erőfeszítéseik közös újraindítása által a szoros közös együttműködés új szakaszát nyissák meg a térségben való béke megteremtése érdekében;</p>
        <p>7. felhívja a Tanácsot, a KKBP főképviselőjét és a Bizottságot, hogy a folyamat során teljes mértékben játszanak szerepet abban, hogy segítsék tovább a Palesztin Hatóságot és a népet, továbbá a barcelonai folyamat és az európai szomszédsági politika keretében, a Tanács által már elfogadott cselekvési tervekkel összhangban kezdjenek párbeszédet Izraellel;</p>
        <p>8. erősen ösztönzi Abbasz elnököt, hogy cselekedjen az erőszak megszüntetése iránti hajlandósága szerint, és üdvözli Abbasz elnök intézkedéseit, valamint hajlandóságát arra, hogy véghezvigye a palesztin biztonsági testület reformját és a testület ellenőrzésének megerősítését, továbbá hogy korlátlan párbeszédre lépjen az összes érintett féllel; úgy véli, hogy az Egyesült Államok és az Európai Unió teljes körű politikai támogatása, valamint Izrael aktív részvétele elengedhetetlen elemei e célkitűzések elérésének;</p>
        <p>9. felhívja a Palesztin Hatóságot, hogy ismerje el a palesztin nép demokráciához való elkötelezettségét és támogassa a jogállamiságot, az igazságszolgáltatás függetlenségét, a kormány jogalkotási és végrehajtó hatalma jobb szétválasztását, a jó kormányzást, beleértve az átlátható elszámolást és a korrupció elleni harcot is;</p>
        <p>10. ismételten, és különösen ebben az érzékeny pillanatban kinyilvánítja, hogy a közel-keleti konfliktus megoldása csak a mindmáig érvényes útitervben meghatározott, szilárd és végleges megbékélési megállapodás révén, előzetes feltételek nélkül, két demokratikus, független és életképes, egymás mellett, elismert határokon belül békésen élő állam léte alapján lehetséges;</p>
        <p>11. úgy véli, hogy a tartós békét csak egy valódi alulról felfelé való megközelítéssel lehet fenntartani, amely magában foglalja mindkét oldal párbeszédre törekvő civil társadalmát; felhívja e tekintetben a Kvartettet, hogy az útiterv kiegészítéseként teljes mértékben használja fel a genfi megállapodást, és ennek keretén belül segítse elő e civil társadalmak közötti tárgyalások folytatását;</p>
        <p>12. elítéli a mindkét fél részéről előforduló összes terrorista támadást, és minden erőszakot; követeli, hogy a palesztin fegyveres csoportok tartózkodjanak mindennemű támadástól és emlékezteti őket, hogy a terror és az erőszak bármely formája nem csak az ártatlan életek kioltásához vezet, hanem hátrányosan befolyásolja a békefolyamatot és a polgári lakosság körülményeit; kéri az izraeli kormányt, hogy tartózkodjon a megtorlásoktól és vessen véget a törvénytelen öldöklésnek;</p>
        <p>13. felhívja az izraeli kormányt, hogy a tartós béke irányába tett első lépésként az útiterv és az ENSZ Biztonsági Tanácsa határozatainak végrehajtásában hajtsa végre a Gázai-övezetből, illetve a megszállt övezetek más részeiből való visszavonulást, az e projektet elsőként jóváhagyó szomszédos országgal, Egyiptommal való együttműködés és tanácskozás révén, valamint a palesztin hatóságok nemzetközi megfigyelő küldöttség ellenőrzése keretében történő bevonása és a vele való tanácskozás révén; felhívja a Tanácsot a szükséges segítség biztosítására;</p>
        <p>14. megismétli az izraeli kormányhoz intézett felhívását, hogy vessen véget a telepek terjeszkedésének, különösen a jeruzsálemi területeken, állítsa le a fal építését, valamint teljes mértékben tegyen eleget a negyedik genfi egyezménynek és így vessen véget a nemzetközi jog megsértésének;</p>
        <p>15. megerősíti a békefolyamat Európai Unió által történő támogatását és egy gazdasági fejlesztési tervre irányuló javaslatot terjeszt elő, amelyet az Uniónak kell ellenőriznie azért, hogy a régiónak szilárd jóléti és stabilitási alapot lehessen biztosítani;</p>
        <p>16. utasítja elnökét, hogy továbbítsa ezen állásfoglalást a Tanácshoz, a Bizottsághoz, a Palesztin Hatósághoz és a Palesztin Törvényhozó Tanácshoz, az izraeli kormányhoz és parlamenthez, az Egyesült Államok kormányához, az Orosz Föderáció kormányához és az ENSZ főtitkárához.</p>
        <p>[1] HL C 82. E, 2004.4.1., 610. o.</p>
        <p>--------------------------------------------------</p>
      </div>
    </body>
</html>
