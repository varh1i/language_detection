<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Parere del Comitato economico e sociale europeo sul tema Portata ed effetti della delocalizzazione delle imprese</head>
      <div type="body">
        <p>Parere del Comitato economico e sociale europeo sul tema Portata ed effetti della delocalizzazione delle imprese</p>
        <p>(2005/C 294/09)</p>
        <p>Il Comitato economico e sociale europeo, in data 29 gennaio 2004, ha deciso, conformemente al disposto dell'articolo 29, paragrafo 2, del proprio Regolamento interno, di elaborare un parere sul tema Portata ed effetti della delocalizzazione delle imprese.</p>
        <p>La commissione consultiva per le Trasformazioni industriali, incaricata di preparare i lavori del Comitato in materia, ha formulato il parere in data 13 giugno 2005, sulla base del progetto predisposto dal relatore RODRÍGUEZ GARCÍA CARO e dal correlatore NUSSER.</p>
        <p>Il Comitato economico e sociale europeo, in data 14 luglio 2005, nel corso della 419a sessione plenaria, ha adottato il seguente parere con 128 voti favorevoli, 15 voti contrari e 6 astensioni.</p>
        <p>1. Introduzione</p>
        <p>1.1 Viviamo in un mondo di crescente globalizzazione — processo che accelera la perdita di significato delle frontiere — caratterizzato dall'internazionalizzazione del commercio e da uno sviluppo tecnologico vertiginoso [1]. L'aumento degli investimenti istituzionali [2] e quello degli investimenti incrociati transfrontalieri, la delocalizzazione delle attività, i rapidi cambi di proprietà e un maggiore impiego delle tecnologie dell'informazione e della comunicazione fanno sì che l'identità geografica si stemperi e che, pertanto, la competitività raggiunga una dimensione globale. In questo modo, la competitività si configura come l'obiettivo generale della dimensione economica, la cui interazione con la dimensione sociale, con quella ambientale e quella politico-istituzionale definisce il processo di sviluppo sostenibile.</p>
        <p>1.2 L'Unione europea appare attualmente come un importante nucleo d'integrazione nel contesto della globalizzazione, con un mercato unico e un'Unione economica e monetaria e progressi notevoli in materia di politica estera e di sicurezza comune, di giustizia e affari interni.</p>
        <p>1.3 Una società deve essere competitiva nel suo insieme. Da questo punto di vista, la competitività va intesa come la capacità di una società di anticipare, adeguare ed influenzare costantemente l'ambiente che la circonda [3]. Così, la Commissione europea, nella sua comunicazione dell' 11 dicembre 2002 intitolata La politica industriale in un'Europa allargata [4] definisce come segue la competitività: la capacità di un'economia di garantire su basi sostenibili alla propria popolazione livelli di vita elevati e in crescita e alti tassi d'occupazione. Inoltre, l'importanza della competitività globale viene sottolineata dalla Commissione europea nelle apposite relazioni pubblicate regolarmente dal 1994 [5].</p>
        <p>1.4 Nel caso delle imprese, la competitività è la capacità di soddisfare le esigenze dei clienti in modo sostenibile e più efficace rispetto ai loro concorrenti, offrendo loro beni e servizi più interessanti in termini di prezzo e di altri fattori [6]. La competitività %quot%organizzativa%quot% può essere così definita: la misura in cui un'organizzazione riesce a produrre beni e servizi di qualità che abbiano successo e siano accettati nel mercato globale [7]. Le organizzazioni devono inoltre soddisfare le tre %quot%E%quot%: efficienza, efficacia ed effettività. Efficienza nella gestione delle risorse, efficacia nel raggiungimento degli obiettivi ed effettività nel generare un impatto sull'ambiente circostante.</p>
        <p>1.5 Il fattore umano costituisce un elemento fondamentale della capacità di competere delle imprese. In questo senso, è importante la motivazione delle persone, le possibilità di formazione e di promozione e il loro contributo nel quadro del dialogo sociale.</p>
        <p>1.6 Oggi, le imprese operano in un ambiente in costante evoluzione. La liberalizzazione sempre crescente dei mercati, lo sviluppo delle infrastrutture, dei mezzi di comunicazione e di trasporto, il costante processo di innovazione delle tecnologie e delle loro applicazioni, e infine una concorrenza sempre più intensa, determinano il quadro nel quale le imprese devono portare avanti la loro attività quotidiana.</p>
        <p>1.7 Per quanto riguarda concretamente l'UE, il 1o maggio 2004 ha rappresentato una pietra miliare della sua storia, con l'adesione di dieci nuovi Stati. Come si può leggere nel parere del Comitato sull'ampliamento [8] %quot%L'ampliamento del mercato unico comporterà numerosi vantaggi economici e rafforzerà la competitività dell'Europa in seno all'economia mondiale, a condizione che le potenzialità esistenti vengano messe a frutto e non trascurate%quot%. Tuttavia occorre tener presente che le strutture economiche dei nuovi Stati membri non hanno ancora raggiunto gli standard dell'Europa dei 15. Secondo la relazione sulla competitività del 2003, i 10 PECO [9] hanno, rispetto all'Europa dei 15, un vantaggio per quanto concerne le industrie ad alta intensità di manodopera, risorse ed energia, mentre soffrono di svantaggi comparati in termini di industrie ad alta intensità di capitale, tecnologia e qualificazioni. Questo comporta, per i 10 PECO, vantaggi comparati nelle materie prime (beni di base) e nei beni di consumo (beni finali), ma svantaggi per quanto riguarda i prodotti intermedi e i beni strumentali.</p>
        <p>1.8 Un mercato interno di quasi 455 milioni di persone, in cui le imprese possono operare nell'ambito di un quadro comune, capace di garantire condizioni macroeconomiche stabili in una zona di pace, stabilità e sicurezza, rappresenta il primo vantaggio dell'ampliamento del 1o maggio 2004. In questo senso, se da un lato è vero che, dopo l'allargamento, la popolazione dell'UE è aumentata del 20 % e il prodotto interno lordo (PIL) è salito del 5 %, è altrettanto vero che i costi orari della manodopera e la produttività lavorativa si sono abbassati, in media, nell'intero territorio dell'UE a 25.</p>
        <p>1.9 L'ampliamento dell'Unione non dovrebbe tuttavia essere considerato di per sé una minaccia per i %quot%vecchi%quot% Stati membri. I precedenti ampliamenti dell'Unione dimostrano come il PIL e gli standard di vita dei paesi che diventano membri dell'UE migliorano. Ciò è esemplificato dall'aumento dei PIL di Irlanda [10], Spagna [11] e portogallo [12] dopo la loro adesione. Non va inoltre dimenticato che dal 1o maggio 2004 il futuro dell'UE è il futuro dei suoi 25 Stati membri.</p>
        <p>1.10 D'altro canto, l'ampliamento offre l'opportunità alle imprese europee di approfittare dei vantaggi offerti dai nuovi membri dell'UE, non solo in termini di costo o di istruzione, ma anche di vicinanza geografica e analogie culturali e linguistiche, maggiori rispetto a quelle offerte da altre possibili localizzazioni.</p>
        <p>1.11 Il fenomeno della delocalizzazione è una sfida per la società europea, che può essere affrontata da una doppia prospettiva: da un lato, la delocalizzazione di imprese verso altri Stati membri, alla ricerca di migliori condizioni, dall'altro, la delocalizzazione verso paesi terzi, ad esempio i paesi del Sudest asiatico [13] o verso paesi con economie emergenti [14], tra cui la Cina assume un significato speciale. Nel secondo caso, gli sviluppi sono, in parte, dettati da condizioni di produzione favorevoli e, soprattutto, dalle nuove opportunità che sorgono con la penetrazione in nuovi mercati di grandi dimensioni e con un enorme potenziale di crescita.</p>
        <p>1.12 Il fenomeno della delocalizzazione, oltre ad avere come conseguenza diretta la perdita di posti di lavoro, potrebbe comportare altri problemi connessi, come un incremento degli oneri sociali per gli Stati, un aumento dell'esclusione sociale ed un rallentamento della crescita economica nel suo complesso, dovuto tra l'altro ad una riduzione globale della domanda. D'altro canto, va segnalato che, nella migliore delle ipotesi, la delocalizzazione della produzione industriale può contribuire a far sviluppare i diritti sociali nei paesi destinatari degli investimenti ed esige necessariamente un trasferimento regolare di know-how; essa può di conseguenza contribuire in misura notevole al livellamento dei rispettivi vantaggi comparati descritti al punto 1.7 e all'incremento ulteriore della competitività delle imprese delocalizzate.</p>
        <p>1.13 Nonostante gli effetti succitati, la stessa Commissione europea riconosce, nella sua comunicazione Ristrutturazioni e occupazione del 31 marzo 2005 [15], che non c'è nessuna ragione per cui le ristrutturazioni debbano essere sinonimo di regresso sociale e perdita di base economica. Inoltre, nella comunicazione citata si dice anche che le operazioni di ristrutturazione sono spesso necessarie per la sopravvivenza e lo sviluppo dell'impresa, ma che questa evoluzione va accompagnata in modo che i suoi effetti sull'occupazione e sulle condizioni di lavoro siano quanto più possibile temporanei e contenuti.</p>
        <p>1.14 Oggi investire in un altro paese non è più una questione riguardante solo le grandi imprese, in quanto anche quelle piccole e medie, e specie quelle con un elevato valore aggiunto tecnologico, già si stanno insediando in altri paesi o esternalizzano una parte della loro attività.</p>
        <p>1.15 Da un lato, la creazione di processi tecnologici più avanzati in paesi con costi elevati è uno dei fattori che frenano la delocalizzazione di imprese, dando origine a nuovi settori di attività e migliorando la competenza professionale del personale e il know-how delle imprese. Dall'altro, le economie emergenti e i paesi del Sudest asiatico presentano mercati con un grande potenziale, con regimi fiscali e prezzi dell'energia, tra gli altri, spesso più favorevoli rispetto all'UE; in questi paesi, inoltre, i costi della manodopera sono molto più bassi, spesso a causa dello sviluppo inferiore dei diritti sociali, in alcuni casi inesistenti se si considerano le norme fondamentali dell'Organizzazione internazionale del lavoro (OIL), e al minor costo della vita. Questo consente alle imprese ivi ubicate di competere su scala globale, sulla base di costi inferiori. Tali paesi inoltre favoriscono gli investimenti esteri, talvolta ricorrendo a tal fine a zone franche in cui le norme del diritto del lavoro e i diritti sociali sono di livello inferiore a quelli che si applicano nel resto del paese, perché sono consapevoli che tali investimenti costituiranno entrate notevoli per la loro economia. Per tale motivo, sono sempre più numerose le imprese che valutano la possibilità di trasferire verso questi paesi la parte di attività che genera un più basso valore aggiunto, processo che di solito è affiancato dalla creazione di posti di lavoro di bassa qualità e a basso salario.</p>
        <p>1.16 In questo senso, il decollo dei paesi con economie emergenti e dei paesi del Sudest asiatico è evidenziato dal fatto che si registra un aumento effettivo degli investimenti diretti esteri in queste aree (IDE) e, al tempo stesso, un'intensificazione dei flussi commerciali della stessa UE con queste regioni. Di conseguenza, anche se le cifre mostrano che l'Europa è riuscita a mantenere una quota importante di IDE, i flussi complessivi hanno registrato un cambiamento di direzione e si rivolgono in misura crescente verso l'Asia.</p>
        <p>1.17 È così che la nuova direzione che sta interessando il commercio estero dell'Unione europea è confermata dai dati più recenti, dal cui esame emerge che, sebbene gli Stati Uniti continuino ad essere, ampiamente, i suoi principali partner commerciali, essi tendono a perdere d'importanza a favore di paesi quali la Cina [16].</p>
        <p>1.18 A questo punto, è opportuno cercare di definire i concetti di delocalizzazione e deindustrializzazione:</p>
        <p>- delocalizzazione: fenomeno che consiste nella cessazione, totale o parziale di un'attività e della sua successiva ripresa all'estero per mezzo di un investimento diretto. Nell'Unione europea, si potrebbe distinguere tra due tipi di delocalizzazione:</p>
        <p>a) delocalizzazione interna: trasferimento totale o parziale dell'attività in un altro Stato membro;</p>
        <p>b) delocalizzazione esterna: trasferimento totale o parziale dell'attività verso paesi non membri;</p>
        <p>deindustrializzazione: in ordine a tale concetto, va fatta una distinzione tra:</p>
        <p>a) deindustrializzazione assoluta: processo che comporta un declino dell'occupazione, della produzione, della redditività e dello stock di capitale nell'industria e un calo delle esportazioni di beni industriali, e che determina disavanzi commerciali persistenti in tale settore;</p>
        <p>b) deindustrializzazione relativa: processo che consiste nella riduzione della quota dell'industria nell'economia e rispecchia un processo di cambiamento strutturale per quanto riguarda il rapporto tra la produttività dell'industria e il settore dei servizi [17].</p>
        <p>Oltre alla delocalizzazione interna e a quella esterna, va menzionato anche un fenomeno venuto alla luce recentemente in alcuni siti di produzione: la %quot%delocalizzazione inversa%quot%, che si verifica quando l'imprenditore spinge i suoi dipendenti ad accettare condizioni di lavoro meno soddisfacenti dinanzi al rischio di una delocalizzazione. Questo fenomeno ha conseguenze particolarmente deleterie perché si basa sulla creazione di un clima di concorrenza fra i lavoratori e perché può produrre un effetto %quot%a macchia d'olio%quot%.</p>
        <p>2. Cause e implicazioni</p>
        <p>2.1 Per mitigare gli effetti negativi della delocalizzazione, è evidente la necessità di adottare provvedimenti di natura economica e sociale volti a favorire la creazione di ricchezza, benessere e occupazione. A tal fine, occorre prestare particolare attenzione alle piccole e medie imprese data l'importanza del loro contributo all'occupazione nell'UE. Pari attenzione va prestata anche alle imprese dell'economia sociale (piccole, medie e grandi) perché tendono a creare ininterrottamente occupazione e inoltre, dato il loro statuto, generano posti di lavoro in linea di massima più difficilmente delocalizzabili. In tale contesto, il Comitato esprime il suo sostegno alla Commissione europea per la proposta di decisione che istituisce un programma quadro per la competitività e l'innovazione (2007-2013) [18], in cui propone la creazione di tre sottoprogrammi destinati a offrire un quadro comune per incentivare la produttività, la capacità d'innovazione e la crescita sostenibile. Il primo di tali sottoprogrammi, il programma per l'innovazione e l'imprenditorialità è diretto ad appoggiare, migliorare, sviluppare e promuovere, tra l'altro, l'accesso e il finanziamento per la creazione e la crescita delle piccole e medie imprese, l'innovazione settoriale, i cluster e le iniziative riguardanti lo spirito imprenditoriale e la creazione di un ambiente favorevole alla cooperazione delle piccole e medie imprese. Per incentivare la creazione di cluster regionali è essenziale ottenere che le multinazionali decidano di non delocalizzare e favoriscano, così, l'attività delle piccole e medie imprese nel loro contesto territoriale.</p>
        <p>2.2 Si deve anche tener conto degli effetti indiretti che il rischio di delocalizzazione può avere sui salari e le condizioni di lavoro. Le parti sociali, attraverso i processi di contrattazione collettiva e la creazione e l'uso ottimale dei comitati aziendali europei, ovunque siano previsti per legge, dovrebbero minimizzare tali rischi e assicurare il futuro dell'impresa e condizioni di lavoro di qualità.</p>
        <p>2.3 Storicamente l'UE a 15 è stata caratterizzata da squilibri regionali nei livelli di reddito, di occupazione e di produttività, i quali a loro volta riflettono le differenze nei livelli di indebitamento, nei vantaggi fiscali e nell'atteggiamento verso l'innovazione. Dopo l'ampliamento del 1 maggio 2004, queste disparità regionali si sono notevolmente accentuate [19].</p>
        <p>2.4 A livello regionale, le conseguenze della delocalizzazione delle imprese possono essere drammatiche soprattutto quando le regioni si specializzano in uno specifico settore di attività. È per questo motivo che una massiccia delocalizzazione di imprese in un determinato settore può avere un forte impatto, tra l'altro in termini di tasso di disoccupazione, sensibile diminuzione della domanda, riduzione della crescita economica, aumento dell'emarginazione sociale, ecc., con tutte le conseguenze negative che questo comporta. Per evitare tali fenomeni, la Commissione europea, nel suo terzo rapporto sulla coesione [20], sottolinea l'importanza di concentrare i suoi sforzi sulla coesione al fine di migliorare l'efficacia e la competitività dell'economia europea, il che implica la mobilizzazione di tutte le sue risorse e regioni [21].</p>
        <p>2.5 È essenziale impegnarsi nel campo della qualificazione della manodopera, dell'aumento degli investimenti in innovazione e dello sviluppo di incentivi volti a promuovere lo spirito imprenditoriale nell'Unione europea.</p>
        <p>2.6 Secondo i dati dell'Osservatorio europeo sul cambiamento di Dublino, il fenomeno della delocalizzazione colpisce alcuni settori più di altri [22]. La posizione di un'impresa nei confronti della delocalizzazione dipende inoltre dal suo grado di autonomia, in funzione della sua struttura societaria e tecnologica. Le filiali di imprese multinazionali con sede in un paese straniero o le imprese che non possiedono le tecnologie relative ai loro prodotti o processi sono quelle maggiormente a rischio.</p>
        <p>2.7 Gli insufficienti risultati dell'Europa in termini di ricerca e innovazione sono preoccupanti nella misura in cui le delocalizzazioni non sembrano più limitarsi a settori caratterizzati dall'intensità della manodopera. Oramai, sono sempre più frequenti delocalizzazioni nei settori intermedi e anche in alcuni settori ad alta tecnologia, in cui si tende a delocalizzare attività quali la ricerca e i servizi. La Cina e l'India sono i maggiori beneficiari di questi cambiamenti o trasferimenti.</p>
        <p>2.8 Inoltre alcune imprese riportano le loro produzioni nel loro paese d'origine in ragione delle buone condizioni offerte dall'UE per la produzione di prodotti e servizi avanzati. Anche se il trasferimento della produzione verso paesi con costi bassi continuerà, l'obiettivo deve essere quello di contribuire al mantenimento e alla creazione di buone condizioni per la produzione di prodotti e servizi avanzati, al fine di attirare produzioni ad elevato valore aggiunto.</p>
        <p>2.9 Gli Stati Uniti sono la prima potenza economica mondiale e il principale partner commerciale dell'UE. Nel corso degli anni '90 vari paesi, ma soprattutto gli Stati Uniti, hanno subito un complesso di trasformazioni che ha dato luogo alla cosiddetta %quot%nuova economia%quot%. Il rapido sviluppo delle tecnologie dell'informazione e della comunicazione (TIC) e la loro applicazione all'interno delle imprese hanno provocato un'accelerazione del tasso di incremento del prodotto interno lordo e una forte riduzione del tasso di disoccupazione. In questo modo, la rivoluzione avvenuta nel settore delle telecomunicazioni si è estesa alla società e all'economia in generale.</p>
        <p>2.10 Nonostante la promozione della ricerca sia estremamente importante per frenare il processo di delocalizzazione, che già desta preoccupazioni in alcune regioni europee, veramente importante è l'applicazione dei risultati della ricerca. Vale a dire che l'applicazione dei risultati della ricerca scientifica e tecnologica è ciò che produce, nella realtà, lo sviluppo e la crescita di un'economia. Per questo motivo è lecito affermare che la chiave non sta nella tecnologia in quanto tale, bensì nell'uso che di quest'ultima si fa, vale a dire nell'innovazione.</p>
        <p>2.11 Nondimeno, vi deve essere consapevolezza del fatto che l'innovazione, da sola, non eviterà la delocalizzazione di attività industriali tradizionali, che vengono trasferite in altri luoghi di produzione perché non competitive. Invece, l'innovazione costituirà sì un fattore che renderà più facile in queste aeree la sostituzione delle attività delocalizzate con prodotti, processi e servizi alternativi.</p>
        <p>2.12 Un'economia basata sull'integrazione dei progressi tecnologici nei processi produttivi mette a disposizione una vasta gamma di nuovi prodotti e processi di elevato valore aggiunto, a livello sia di produzione che di consumo. In tale contesto, i paesi che il 1o maggio 2004 sono entrati a far parte dell'UE dovrebbero essere considerati come una fonte di opportunità nella misura in cui, con l'aiuto di un'adeguata politica industriale, le imprese europee saranno in grado di concepire una nuova strategia su scala continentale, approfittando al massimo delle opportunità offerte dall'ampliamento.</p>
        <p>2.13 Si ha delocalizzazione quando un'impresa trasferisce, in tutto o in parte, la sua attività da un luogo ad un altro. Come le persone, anche le imprese abbandonano il luogo d'origine con un unico obiettivo: migliorare. All'interno di spazi economici altamente sviluppati e con mercati parzialmente saturi, il potenziale di crescita delle economie nazionali nei rispettivi mercati raggiunge progressivamente i limiti naturali. Pertanto, interi settori industriali devono cercare opportunità future in altri spazi economici. Nell'epoca della globalizzazione, inoltre, le imprese devono far fronte ad una intensa concorrenza sia nel mercato interno sia nei mercati di esportazione. In tal senso, la competitività delle imprese non dipende solo dalla qualità dei loro prodotti o servizi e dai loro fornitori, ma anche dai prezzi praticati, dai movimenti relativi delle valute e dalla possibilità di contare su mercati globali aperti e competitivi le cui regole siano rispettate da tutti.</p>
        <p>2.14 La scelta della localizzazione diventa dunque una questione strategica per le imprese obbligandole a prendere in considerazione una serie di aspetti di diversa natura. Le imprese basano le loro decisioni in funzione, tra altri fattori, di un livello di formazione elevato e pertinente, di buoni servizi pubblici, del livello moderato del costo del lavoro, della stabilità politica, dell'esistenza di istituzioni sufficientemente affidabili, della prossimità di nuovi mercati, della presenza di risorse produttive e infine di livelli ragionevoli d'imposizione fiscale. La posizione delle imprese nei confronti della delocalizzazione dipende inoltre dai costi delle infrastrutture e delle operazioni, nonché dal loro grado di indipendenza, in funzione della loro struttura societaria e tecnologica e dell'efficienza dell'amministrazione pubblica. Pertanto, il costo del lavoro non è l'unico criterio nella scelta delle imprese a favore o contro la delocalizzazione e, inoltre, esso va ponderato con la produttività, giacché il rapporto produttività/costo è determinante per la competitività.</p>
        <p>2.15 I costi relativi dell'attività sono, in larga misura, funzione di caratteristiche nazionali o regionali. Il paese che accoglie un investimento imprenditoriale deve possedere un livello minimo di infrastrutture, di istruzione della popolazione e di sicurezza. L'assunzione di rischi da parte di un'impresa si basa sulla seguente logica: prima la stabilità, poi la fiducia, infine l'investimento. In tale contesto svolgono un ruolo indiscutibile determinati avvenimenti che generano instabilità o incertezza per coloro che decidono gli investimenti. I responsabili politici devono essere consapevoli al massimo grado dell'importanza di attirare investimenti che creino posti di lavoro di qualità, promuovano lo sviluppo tecnologico e potenzino la crescita economica. D'altra parte, al momento di configurare l'aiuto allo sviluppo dovrebbero tenere maggiormente conto del miglioramento dei diritti politici, civili e sociali nei paesi che ne sono i beneficiari. Le imprese devono contribuire a tale obiettivo applicando il principio di responsabilità sociale [23].</p>
        <p>2.16 Una responsabilità particolare per la creazione di regole stabili sul mercato occupazionale ricade sulle parti sociali. I contratti collettivi, nel quadro di un dialogo sociale autonomo, garantiscono uguali condizioni di concorrenza a tutte le imprese e rappresentano un elemento di equilibrio tra mercato e diritti dei lavoratori; ciò si traduce a sua volta in elevati livelli di crescita economica, sicurezza e opportunità di sviluppo, tanto per le imprese quanto per i lavoratori.</p>
        <p>2.17 Vi sono poi altri aspetti che svolgono un ruolo fondamentale. Da un lato, il tipo e le caratteristiche dei prodotti e dei servizi offerti rendono in molti casi opportuna la loro produzione e prestazione nei mercati cui sono destinati o in quelli vicini. Dall'altro, esiste spesso, soprattutto per il settore delle industrie di approvvigionamento, la necessità di seguire i propri clienti nelle localizzazioni scelte da questi ultimi. Infine, in molti casi non è possibile aprire nuovi mercati se non si garantisce per lo meno un certo grado di valore aggiunto locale.</p>
        <p>2.18 Infine, non va dimenticato che, poiché i consumatori annettono grande importanza al prezzo e anche la domanda dei consumatori influisce sull'offerta, esiste una forte pressione sui commercianti al dettaglio perché abbassino i prezzi. In tal senso i grandi dettaglianti, decisi a offrire prezzi bassi al consumatore, fanno pressione sui fornitori perché questi riducano i prezzi. È quindi normale che i fornitori, soprattutto quelli di piccole dimensioni non dispongano di risorse economiche per soddisfare le esigenze dei grandi dettaglianti [24].</p>
        <p>2.19 Il differenziale esistente tra le economie degli Stati membri dell'UE, da un lato e, dall'altro, tra quella dell'UE nel suo complesso e quelle dei paesi asiatici genera, fra gli altri, alcuni fattori che favoriscono la delocalizzazione delle imprese:</p>
        <p>- approvvigionamenti più economici,</p>
        <p>- vantaggi fiscali,</p>
        <p>- possibilità di accesso a nuovi mercati,</p>
        <p>- tecnologia,</p>
        <p>- costi del lavoro più bassi.</p>
        <p>2.20 Il trasferimento di imprese, soprattutto fuori dell'UE, potrebbe creare alcuni problemi, quali:</p>
        <p>- perdita di competitività: le imprese che rimangono nell'UE potrebbero vedersi obbligate a far fronte a costi più elevati rispetto ai loro concorrenti; ciò si tradurrà, probabilmente, in una perdita di quote di mercato nel commercio mondiale e, pertanto, in un elemento estremamente negativo ai fini del conseguimento degli obiettivi della strategia di Lisbona (crescita sostenibile con più posti di lavoro e migliore qualità, maggiore coesione sociale e rispetto dell'ambiente),</p>
        <p>- minore creazione di know-how: le imprese europee, obbligate a competere con altre imprese che devono sostenere costi inferiori, potrebbero essere costrette eventualmente ad investire sempre meno nella ricerca; ciò potrebbe tradursi in una perdita di capacità di innovazione, fattore determinante per la sopravvivenza nel mercato attuale,</p>
        <p>- perdita di posti di lavoro e diminuzione delle opportunità occupazionali per un numero sempre più grande di lavoratori nelle regioni e nei settori interessati: questo determinerà un aumento dell'emarginazione sociale, il che obbligherà lo Stato a stanziare più fondi di bilancio per far fronte all'aumento delle spese per le prestazioni sociali; i gruppi più colpiti saranno i lavoratori di imprese filiali di multinazionali estere e quelli delle imprese che non sono proprietarie della tecnologia relativa ai loro prodotti o ai loro processi produttivi,</p>
        <p>- minore crescita dell'economia: provocata in parte da una contrazione della domanda interna, conseguenza a sua volta dell'effetto che la moderazione salariale, la perdita di posti di lavoro e il deterioramento delle opportunità nel mercato del lavoro avranno sulla popolazione.</p>
        <p>3. Conclusioni</p>
        <p>3.1 In risposta alla preoccupazione espressa dal Consiglio europeo [25] e consapevole dell'inquietudine che suscita il rischio di deindustrializzazione e la maniera in cui si deve anticipare e affrontare le trasformazioni strutturali in atto nell'industria europea, il 20 aprile 2004 la Commissione europea ha pubblicato la comunicazione intitolata Accompagnare le trasformazioni strutturali: una politica industriale per l'Europa allargata [26]; la comunicazione delinea i contorni di una politica industriale per l'Unione europea ampliata e su di essa il Comitato ha elaborato un parere specifico in cui accoglie con soddisfazione l'iniziativa della Commissione [27].</p>
        <p>3.2 In questo documento, la Commissione europea indica che, nonostante nella maggior parte dei settori si registri un aumento della produzione e non si possa parlare di un fenomeno generalizzato di deindustrializzazione, l'Europa sta subendo un processo di ristrutturazione che implica il trasferimento di risorse e di posti di lavoro verso attività ad alta intensità di conoscenze. A tale proposito, la Commissione segnala che nel periodo compreso tra il 1955 e il 1998, il numero di posti di lavoro nel settore industriale è diminuito in tutti gli Stati membri.</p>
        <p>3.3 La Commissione segnala inoltre che l'ampliamento offre all'industria diverse opportunità e che, in taluni casi, può contribuire a mantenere in Europa una produzione che altrimenti sarebbe stata delocalizzata in Asia. Per anticipare i cambiamenti e proseguire le politiche necessarie per sostenerli, la Commissione invita ad agire nel contesto delle nuove prospettive finanziarie fino al 2013, in tre ambiti:</p>
        <p>i) migliorare il contesto normativo nazionale e comunitario delle imprese, il che non significa necessariamente ridurre il numero di normative, bensì disporre di norme chiare applicabili in modo uniforme in tutto il territorio dell'UE;</p>
        <p>ii) realizzare la massima sinergia tra le politiche dell'UE al fine di promuovere la competitività, agendo in particolare in settori quali la ricerca, la formazione, le regole di concorrenza e gli aiuti regionali;</p>
        <p>iii) adottare misure in settori concreti al fine di dare risposte politiche che soddisfino le esigenze specifiche, migliorare la catena di valore, anticipare ed accompagnare le trasformazioni strutturali.</p>
        <p>3.4 L'industria svolge indubbiamente un ruolo propulsivo nell'economia e pertanto la sua buona salute e il suo dinamismo possono rilanciare l'economia nel suo complesso; un calo nella competitività industriale e una produzione industriale in rallentamento possono invece provocare un ristagno generale dell'attività economica. In tale contesto, è fondamentale portare avanti una politica industriale [28] che promuova la creazione e l'espansione di imprese che, all'interno dell'UE, investano in misura significativa nell'innovazione e nello sviluppo invece di competere con la riduzione dei costi. Solo potenziando i vantaggi che l'Europa offre (quali ad esempio: qualità delle infrastrutture della società dell'informazione, elevati investimenti nella ricerca e nelle nuove tecnologie e loro applicazione adeguata all'interno delle imprese, potenziamento dell'istruzione e della formazione continua dei lavoratori, dialogo sociale e tutti i vantaggi del mercato interno), si riuscirà a mantenere e a migliorare la competitività dell'industria europea. In questo modo sarà possibile promuovere la crescita economica e realizzare progressi verso la piena occupazione e lo sviluppo sostenibile.</p>
        <p>3.5 Con l'obiettivo di accrescere e sostenere la competitività delle imprese dell'UE, il Comitato invita a migliorare la protezione dei diritti di proprietà intellettuale e la loro applicazione nei paesi terzi.</p>
        <p>3.6 È necessario promuovere un modello di produzione in cui potenziare altri fattori oltre ai prezzi dei prodotti fabbricati. È importante sottolineare che la competitività non si fonda solo sui costi o sulle agevolazioni fiscali: le persone rappresentano una parte fondamentale della capacità competitiva delle imprese. La ricerca e lo sviluppo di nuove tecnologie che permettano di ridurre i costi di produzione e di migliorare la capacità produttiva sono sì fondamentali, ma non si può dimenticare che il vero valore di tali progressi risiede proprio nella loro applicazione. È quindi prioritario disporre delle conoscenze necessarie per un'applicazione adeguata di questi processi, conoscenze tali da consentire di sviluppare il notevole potenziale di miglioramento da essi offerto e di far crescere nelle imprese l'interesse per la ricerca di nuove applicazioni per le tecnologie già esistenti, vale a dire potenziare un atteggiamento innovativo. In questo processo è fuori discussione il ruolo fondamentale svolto sia dagli imprenditori sia dai lavoratori. Per tale motivo, occorre in definitiva far sì che le imprese europee basino la maggior parte del loro valore aggiunto e dei loro vantaggi competitivi sul capitale umano. Di conseguenza, è indispensabile adottare misure di formazione continua dei lavoratori e di rilancio degli investimenti nell'innovazione e nella ricerca. Anche qui, le parti sociali europee svolgono un ruolo determinante attraverso il loro programma congiunto di lavoro [29].</p>
        <p>3.7 Nondimeno, alcune misure risultano pertinenti solo nel caso di delocalizzazioni all'interno dell'UE.</p>
        <p>3.7.1 L'allargamento dell'Unione europea e di conseguenza del mercato interno impedisce di applicare restrizioni di qualsiasi tipo alla delocalizzazione di imprese dall'Europa occidentale all'Europa centrorientale. Occorre valutare la possibilità di introdurre criteri per il sostegno comunitario che garantiscano che a ricevere gli aiuti siano solo le imprese che avviino una nuova attività o una nuova linea commerciale e non quelle che si limitano a delocalizzare i prodotti e i servizi esistenti all'interno dell'Unione. Potrebbero così essere incentivate iniziative che si mostrino atte a colmare quanto più rapidamente possibile l'enorme divario esistente tra Est e Ovest per quanto riguarda le condizioni di produzione in generale e i costi di produzione in particolare.</p>
        <p>3.7.2 La conclusione più importante è la necessità di un processo continuo di miglioramento della competitività dell'UE. Tale processo, che è in sintonia con la strategia di Lisbona, va guidato dalle imprese (sviluppo di prodotti migliori, creazione di modelli imprenditoriali innovativi, processi produttivi più efficienti) e agevolato da una migliore legislazione a livello europeo e nazionale.</p>
        <p>3.7.3 Sarebbe opportuno potenziare gli incentivi agli investimenti in risorse umane e infrastrutture. L'Unione europea ha bisogno di una base industriale forte, innovatrice e ad alta tecnologia. Per conseguire questo obiettivo è necessario comprendere a fondo la situazione attuale di tutti i settori economici, sia a livello regionale che nazionale, in modo che si riescano a sfruttare in modo ottimale i vantaggi specifici a livello locale.</p>
        <p>3.7.3.1 Allo scopo di contribuire al mantenimento delle imprese nelle sedi originarie, vanno aumentati gli incentivi regionali nel quadro della formazione; sarebbe inoltre opportuno incoraggiare altre iniziative come gli scambi con università in materia di ricerca o la partecipazione degli enti locali allo sviluppo di cluster regionali di sostegno alle imprese [30].</p>
        <p>3.7.3.2 Il Comitato approva la proposta della Commissione di prolungare da 5 a 7 anni il periodo in cui un'impresa, che abbia ricevuto sostegno finanziario, deve mantenere l'investimento per cui questo sostegno fu richiesto [31]. In questo modo si incentiverà il radicamento nel territorio delle imprese che, d'altro canto, se non rispettano questo requisito, dovranno restituire gli aiuti finanziari ricevuti.</p>
        <p>3.7.4 Dati la rilevanza e l'interesse che solleva questa questione, il Comitato seguirà l'evoluzione del fenomeno della delocalizzazione in Europa [32].</p>
        <p>4. Raccomandazioni</p>
        <p>4.1 Come segnala la Commissione europea nella sua comunicazione sugli orientamenti integrati per la crescita e l'occupazione (2005-2008) [33], da un lato l'UE deve sfruttare le opportunità che offre l'apertura dei mercati in rapida espansione, come Cina o India e, dall'altro, essa ha un grande potenziale in termini di uno sviluppo più intenso dei suoi vantaggi competitivi, ed è essenziale che agisca con determinazione per sfruttarlo.</p>
        <p>4.2 Il Comitato considera che per incentivare il potenziale di crescita e per essere in grado di affrontare le sfide future è essenziale creare una società della conoscenza, basata su politiche delle risorse umane, dell'istruzione, della ricerca e dell'innovazione. Inoltre, il Comitato considera che la crescita sostenibile esige anche un maggiore dinamismo demografico, il miglioramento dell'integrazione sociale e lo sfruttamento di tutto il potenziale rappresentato dalla gioventù europea, come ha riconosciuto il Consiglio europeo del 22 e 23 marzo 2005, al momento dell'adozione del patto europeo per la gioventù.</p>
        <p>4.3 Il Comitato considera necessaria una convergenza e una sinergia maggiori tra le diverse politiche, azioni e obiettivi interni dell'UE. Ciò esige inoltre un forte coordinamento interno nella Commissione, e l'approfondimento del suo dialogo con il Parlamento europeo e il Consiglio.</p>
        <p>4.4 Il Comitato raccomanda alla Commissione di adottare oltre a un approccio orizzontale, anche un approccio settoriale alla politica industriale, dato che le raccomandazioni dei gruppi di lavoro ad alto livello nei settori farmaceutico, del tessile e dell'abbigliamento, della costruzione navale e in quello automobilistico indicano che ciascuno di essi ha problemi specifici che esigono soluzioni distinte e un'impostazione adattata al loro caso [34], problemi per i quali non è possibile trovare una soluzione attraverso un approccio orizzontale.</p>
        <p>4.5 Per evitare, nei limiti del possibile, gli effetti negativi del fenomeno delle delocalizzazioni in Europa, è opportuno far leva, tra gli altri, sui seguenti aspetti:</p>
        <p>4.5.1 Istruzione, formazione e qualificazione. Il capitale umano riveste già una enorme importanza per la competitività delle imprese, e tale importanza è destinata probabilmente ad aumentare (un chiaro esempio è il fatto che la mancanza di manodopera qualificata costituisce il primo limite allo sviluppo delle PMI). Nei prossimi anni, diventerà evidente che la disponibilità di personale qualificato costituisce un fattore determinante per la competitività internazionale a lungo termine dell'industria europea; un grande valore verrà dunque attribuito alla formazione e all'immigrazione nel quadro della legislazione e della politica comune dell'Unione. La politica industriale europea deve mettere l'istruzione, la formazione e la qualificazione al centro della sua strategia e rivolgere una particolare attenzione alla formazione continua dei lavoratori.</p>
        <p>Il capitale umano e il know-how rappresentano vantaggi concorrenziali</p>
        <p>4.5.2 Ricerca e innovazione. Si tratta di un fattore chiave della competitività dell'industria europea. L'Europa deve cercare di conseguire l'obiettivo di destinare alla ricerca il 3 % del suo PIL e raddoppiare gli sforzi per potenziare la ricerca nel settore pubblico e privato. Per tale motivo, la creazione di uno spazio europeo della ricerca risulta essenziale affinché l'UE disponga delle necessarie basi per il progresso scientifico e tecnologico.</p>
        <p>È inoltre importante tradurre la ricerca in progressi sotto il profilo dell'innovazione industriale, nonché aumentare gli investimenti privati in beni strumentali che diano effettivamente origine al cambiamento tecnologico.</p>
        <p>L'innovazione scientifica e tecnologica è un importante fattore di differenziazione</p>
        <p>4.5.3 Politica di concorrenza. Anche se i collegamenti tra la politica industriale e quella di concorrenza sono sempre più intensi, esse sono ancora troppo lontane; è necessaria tra loro una maggiore interconnessione. L'applicazione appropriata delle regole di concorrenza, collegate con gli obiettivi della politica industriale, contribuirà in maniera significativa alla crescita e all'occupazione nel lungo periodo.</p>
        <p>È necessario aumentare la vigilanza sui mercati e che le nuove direttive e le revisioni di quelle in vigore comprendano le condizioni in grado di garantirne un'applicazione uniforme in tutti gli Stati membri.</p>
        <p>È necessario collegare la politica di concorrenza e la politica industriale</p>
        <p>4.5.4 Sensibilizzazione. Considerato il ruolo dell'attuale modello di consumo, in cui il prezzo è un aspetto fondamentale, sarebbe opportuno sensibilizzare i consumatori sulle ripercussioni del loro comportamento. Le imprese possono contribuire a sensibilizzare l'opinione pubblica utilizzando marchi sociali, di qualità, ecc. [35]. Inoltre, si potrebbe anche immaginare che le imprese informino in modo più preciso i consumatori in merito all'origine dei propri prodotti.</p>
        <p>È necessario rendere i consumatori consapevoli delle ripercussioni del loro comportamento</p>
        <p>4.5.5 Settori chiave. È necessario disporre di una politica industriale più attiva, specialmente per settori, volta a dare impulso alla cooperazione pubblico-privato. In questo senso, secondo il Comitato andrebbero prese in considerazione, tra l'altro, le analisi quantitative e qualitative che l'Osservatorio europeo sul cambiamento di Dublino sta sviluppando con l'obiettivo di mettere a disposizione basi di dati più complete per il dibattito pubblico sulle delocalizzazioni.</p>
        <p>Una maggiore cooperazione tra il pubblico e il privato nei settori chiave appare fondamentale per accelerare lo sviluppo</p>
        <p>4.5.6 Risposta a shock imprevisti. Per tutti i settori, conformemente alla comunicazione della Commissione europea sulle ristrutturazioni e l'occupazione [36], occorre %quot%rivedere gli strumenti finanziari comunitari per anticipare e gestire meglio le ristrutturazioni%quot% adeguandone di conseguenza la dotazione finanziaria, tenuto conto dell'impatto sociale. Inoltre, è auspicabile che le autorità pubbliche intervengano in caso di %quot%crisi impreviste o dal notevole impatto regionale o settoriale%quot%. Per questo motivo il Comitato sostiene la creazione di %quot%riserve per gli imprevisti%quot% all'interno dei fondi strutturali.</p>
        <p>L'Unione deve dotarsi di strumenti finanziari abbastanza flessibili per far fronte a shock imprevisti</p>
        <p>4.5.7 Infrastrutture. È necessario migliorare le reti di trasporto, telecomunicazioni ed energia, a livello nazionale, intracomunitario e con i paesi limitrofi. Il buon funzionamento dei servizi pubblici è un elemento di attrazione ed è necessario allo sviluppo delle imprese, in particolare delle PMI. Le infrastrutture sono elementi fondamentali della competitività e per questo è necessario metterle a disposizione delle imprese a costi concorrenziali.</p>
        <p>Agevolare il compito delle imprese attraverso investimenti nelle infrastrutture rappresenta uno stimolo alla loro permanenza in Europa</p>
        <p>4.5.8 Promuovere lo spirito d'iniziativa e incentivare le attività imprenditoriali. Per garantire il futuro dell'industria europea è essenziale assicurare un ambiente favorevole alla creazione e allo sviluppo dell'attività imprenditoriale, prestando particolare attenzione alle piccole e medie imprese. Va migliorato l'accesso delle imprese ai finanziamenti, nelle fasi iniziali e intermedie della loro vita, e occorre snellire il più possibile le procedure fissate per la loro creazione e gestione.</p>
        <p>È altresì opportuno promuovere un cambiamento di mentalità, che favorisca l'assunzione dei rischi inerenti all'impresa.</p>
        <p>È assolutamente indispensabile promuovere la creazione di imprese per garantire la crescita</p>
        <p>4.5.9 Politiche sociali. Il modo migliore per affrontare le logiche preoccupazioni sulle conseguenze negative della delocalizzazione delle imprese consiste nel concepire e applicare adeguatamente politiche sociali dirette a promuovere un atteggiamento positivo nei confronti del cambiamento, a permettere che i lavoratori adattino e migliorino le loro capacità e a incentivare la creazione di posti di lavoro.</p>
        <p>È necessario concepire e applicare politiche sociali che minimizzino le possibili conseguenze negative della delocalizzazione di imprese</p>
        <p>4.5.10 Dialogo sociale. A livello aziendale, settoriale e interprofessionale, la politica industriale europea deve essere definita e attuata con la partecipazione delle parti sociali, le cui conoscenze specifiche si rivelano fondamentali in quanto provengono dalle parti più direttamente interessate. Questo esige che le imprese comunichino chiaramente i loro obiettivi entro termini temporali che consentano concretamente alle altre parti interessate di intervenire in modo appropriato. Sarebbe opportuno che le parti sociali europee affrontassero tale questione, nel quadro delle ristrutturazioni e nel contesto della nuova agenda del dialogo sociale europeo, anche a livello settoriale.</p>
        <p>Nel quadro del dialogo sociale, i contratti collettivi sono un fattore importante per creare condizioni di concorrenza equa per le imprese.</p>
        <p>Occorre adoperarsi costantemente per un equilibrio costruttivo e creativo tra gli interessi dei vari soggetti coinvolti</p>
        <p>4.5.11 Competitività e regole del gioco a livello internazionale. Sebbene le delocalizzazioni rappresentino un fenomeno di trasformazione strutturale, risulta inaccettabile che i mutamenti siano motivati, seppure in parte, da una politica eccessivamente flessibile dell'UE in materia di negoziato e successivamente di interpretazione delle regole internazionali di base. È necessario tener conto della dimensione sociale della globalizzazione e cercare un'adeguata interazione tra le politiche dell'UE per dare impulso alla cooperazione tra l'OMC e l'OIL. Per questo, l'azione dell'UE in tali organismi internazionali deve essere diretta ad assicurare il rispetto delle norme e, se così non è, ad ottenere l'applicazione dei meccanismi esistenti con la massima efficacia.</p>
        <p>Sono necessari mercati globali aperti e competitivi le cui regole siano rispettate da tutti</p>
        <p>4.6 Occorre dunque promuovere nuovi investimenti in Europa, mantenere quelli esistenti e continuare ad investire al di fuori dell'Unione.</p>
      </div>
      <div type="signature">
        <p>Bruxelles, 14 luglio 2005</p>
        <p>La Presidente</p>
        <p>del Comitato economico e sociale europeo</p>
        <p>Anne-Marie Sigmund</p>
        <p>[1] In un articolo del numero speciale monografico della rivista francese Problèmes économiques (n. 2859) pubblicato nel settembre 2004 e dedicato alle delocalizzazioni, si afferma che il termine %quot%globalizzazione%quot% è un anglicismo utilizzato per fare riferimento al fenomeno noto in francese col termine mondialisation. Si tratta del passaggio da un'economia internazionale, nella quale nazioni politicamente indipendenti organizzano il loro spazio economico nazionale e mantengono scambi economici di maggiore o minore importanza, ad un'economia globale che non è legata alle normative nazionali.</p>
        <p>[2] Per %quot%investimenti istituzionali%quot% si intendono quelli effettuati da organismi con un volume consistente di risorse proprie o riserve. Un esempio di investimenti istituzionali sono quelli realizzati, tra gli altri, dai fondi d'investimento, dalle banche, dalle compagnie di assicurazione o dai fondi pensione.</p>
        <p>[3] Cfr. parere del CES del 19.3.1997 sul tema Occupazione, competitività e globalizzazione dell'economia GU C 158 del 26.5.1997.</p>
        <p>[4] COM(2002) 714 def. e relativo parere del CESE del 17.7.2003 GU C 234 del 30.9.2003.</p>
        <p>[5] Cfr. in particolare la settima relazione pubblicata nel 2003 (SEC(2003) 1299) e l'ottava relazione pubblicata nel 2004.</p>
        <p>[6] Cfr. il parere del CES citato alla nota 2.</p>
        <p>[7] John M. Ivancevich, Management, Quality and Competitiveness (1996).</p>
        <p>[8] Cfr. il parere d'iniziativa del Comitato del 12.12.2002 sul tema Gli effetti dell'ampliamento dell'Unione sul mercato unico GU C 85 dell'8.4.2003.</p>
        <p>[9] L'abbreviazione fa riferimento ai seguenti dieci paesi dell'Europa centrale e orientale: Repubblica ceca, Estonia, Ungheria, Lettonia, Lituania, Polonia, Slovacchia, Slovenia, più Bulgaria e Romania.</p>
        <p>[10] Il PIL è aumentato dal 63,3 % della media dell'UE a 15 nel 1970 al 123,4 % di tale media nel 2004. Fonte: Allegato statistico dell'economia europea - primavera 2005 (ECFIN/REP/50886/2005).</p>
        <p>[11] Il PIL è aumentato dal 71,9 % della media dell'UE a 15 nel 1986 all'89,7 % di tale media nel 2004. Fonte: Allegato statistico dell'economia europea - primavera 2005 (ECFIN/REP/50886/2005).</p>
        <p>[12] Il PIL è aumentato dal 55,8 % della media dell'UE a 15 nel 1986 al 67,4 % di tale media nel 2004. Fonte: Allegato statistico dell'economia europea - primavera 2005 (ECFIN/REP/50886/2005).</p>
        <p>[13] Brunei Darussalam, Birmania/Myanmar, Cambogia, Indonesia, Laos, Malesia, Filippine, Singapore, Tailandia, Vietnam, Timor orientale (fonte: Commissione europea).</p>
        <p>[14] Il termine designa %quot%ogni economia con redditi pro-capite medi o bassi caratterizzata dal fatto di trovarsi in un processo di transizione da un'economia chiusa ad un'economia di mercato, processo che comporta la realizzazione di una serie di riforme strutturali di carattere economico, e dal fatto di ricevere un elevato volume di investimenti stranieri%quot%. (Antoine W. Agtmael, Banca mondiale, 1981). Esempi di economie emergenti: Cina, India, Brasile e Messico.</p>
        <p>[15] COM(2005) 120 def.</p>
        <p>[16] Per quanto concerne i flussi commerciali dell'UE con i paesi terzi, i dati pubblicati da Eurostat il 22 febbraio 2005 (cfr. allegato 3), corrispondenti al periodo gennaio-novembre 2004, mostrano un notevole aumento delle importazioni provenienti da Cina (21 %), Russia, Turchia e Corea del sud (18 % ciascuna), mentre l'unica diminuzione corrisponde alle importazioni dagli Stati Uniti (-11 %). Quanto alle esportazioni dell'UE, gli incrementi più significativi si sono registrati in quelle verso la Turchia (30 %), la Russia (22 %), la Cina (17 %) e Taiwan (16 %). Si può così rilevare che, nel periodo analizzato, il commercio dell'UE a 25 è stato caratterizzato da un aumento del disavanzo commerciale con la Cina, la Russia e la Norvegia, mentre è aumentato l'avanzo relativo alle operazioni commerciali dell'UE con gli Stati Uniti, la Svizzera e la Turchia.</p>
        <p>[17] Cfr. a tale proposito lo studio intitolato The significance of Competitive Manufacturing industries for the Development of the Service Sector, Brema, dicembre 2003. Può essere consultato sul seguente sito: http://www.bmwi.de/Navigation/Service/bestellservice,did=31812,render=renderPrint.htmlDa tale studio emerge principalmente quanto segue:</p>
        <p>- il fatto che la quota del PIL rappresentata dal settore manifatturiero diminuisca non equivale ad una sua minore importanza,</p>
        <p>- i collegamenti fra il settore manifatturiero e quello dei servizi si vanno intensificando,</p>
        <p>- i servizi per le attività imprenditoriali che sono caratterizzati da una rapida espansione dipendono in modo particolare dalla domanda del settore manifatturiero,l'industria è una fonte importante di tecnologia per l'innovazione dei prodotti e dei processi nel settore dei servizi.</p>
        <p>[18] COM(2005)121 def. del 6.4.2005: Proposta di decisione del Parlamento europeo e del Consiglio che istituisce un programma quadro per la competitività e l'innovazione (2007-2013).</p>
        <p>[19] Secondo i dati Eurostat pubblicati il 7 aprile 2005, il PIL pro-capite nell'Unione europea (UE-25) si situava tra il 32 % della media UE-25 della regione di Lubelskie, in Polonia, al 315 % della regione del centro di Londra, Regno Unito. Tra le 37 regioni che mostrano un PIL pro-capite superiore al 125 % della media europea, sette si trovano nel Regno Unito e sette in Italia; sei in Germania; quattro nei Paesi Bassi, tre in Austria, due in Belgio e in Finlandia; da ultimo la Repubblica ceca, Spagna, Francia Irlanda e Svezia, hanno ciascuna una regione con un PIL pro-capite superiore al 125 % della media europea, oltre al Lussemburgo. Tra i nuovi Stati membri, l'unica regione con un PIL pro-capite superiore al 125 % della media europea è la regione di Praga nella Repubblica ceca (153 %). D'altra parte, tra le 64 regioni il cui PIL per abitante è risultato inferiore al 75 % della media comunitaria 16 si trovano in Polonia, sette nella Repubblica ceca, sei in Ungheria e Germania, cinque in Grecia, quattro in Francia, Italia e Portogallo, tre in Slovacchia e Spagna; infine Belgio e Regno Unito, come pure Estonia, Lettonia Lituania e Malta hanno ciascuno una regione con un PIL inferiore al 75 % della media comunitaria.</p>
        <p>[20] COM(2004) 107 def. del 18.2.2004, cfr. il parere del CESE sull'argomento (ECO/129).</p>
        <p>[21] Il Comitato ha elaborato un parere d'iniziativa sul tema Le trasformazioni industriali e la coesione economica, sociale e territoriale GU C 302 del 7.12.2004.</p>
        <p>[22] Secondo l'Osservatorio europeo del cambiamento (www.eurofound.eu.int) i settori più colpiti dalle delocalizzazioni, a partire dall'anno 2000, sono stati quelli dei metalli, delle telecomunicazioni e i settori automobilistico, elettrico, tessile, alimentare e chimico.</p>
        <p>[23] Il Comitato economico e sociale europeo nel suo parere sul tema Libro verde - Promuovere un quadro europeo per la responsabilità sociale delle imprese riconosce che %quot%un principio fondamentale della responsabilità sociale delle imprese è il suo carattere volontario%quot% (GU C 125 del 27.5.2002).</p>
        <p>[24] Cfr. il parere del CESE La grande distribuzione: tendenze e conseguenze per agricoltori e consumatori.</p>
        <p>[25] Consiglio europeo dell'ottobre 2003, durante la presidenza italiana.</p>
        <p>[26] COM(2004) 274 def. del 20.4.2004.</p>
        <p>[27] GU C 157 del 28.6.2005</p>
        <p>[28] La necessità di una politica industriale attiva è stata riconosciuta dal Consiglio europeo nel vertice di primavera che si è tenuto a Bruxelles il 22 e 23 marzo 2005.</p>
        <p>[29] Cfr. Dichiarazione congiunta sulla revisione intermedia della strategia di Lisbona presentata al vertice sociale tripartito del 22 marzo 2005.</p>
        <p>[30] Il programma quadro per la competitività e l'innovazione COM(2005) 121 def. del 6.4.2005 già citato (cfr. punto 2.1) prevede misure in questo senso.</p>
        <p>[31] Cfr. le proposte della Commissione europea per i fondi strutturali.</p>
        <p>[32] In questo senso si dovrebbe tener conto, tra l'altro, dell'analisi quantitativa e qualitativa che sta portando avanti l'Osservatorio sul cambiamento di Dublino.</p>
        <p>[33] COM(2005) 141 def, del 12.4.2005.</p>
        <p>[34] Il principale obiettivo comune di tali gruppi ad alto livello istituiti dalla Commissione europea tra il 2001 e il 2005 è quello di stimolare il dibattito sulle iniziative che faciliteranno l'aggiustamento dei singoli settori alle sfide principali e miglioreranno le condizioni di competitività dell'industria europea collegata. Di tali gruppi ad alto livello, tre hanno pubblicato le loro relazioni (settore farmaceutico, nel maggio 2002; tessile e abbigliamento nel giugno 2004, sebbene esso abbia ripreso i lavori a livello degli sherpa per proseguire il dibattito su questioni non concluse e per monitorare la situazione del settore nel 2005; cantieristica nell'ottobre 2003). La relazione del gruppo ad alto livello CARS21 (acronimo di European Automobile Manufacturers Association per il 21o secolo) è attesa prima della fine del 2005.</p>
        <p>[35] Cfr. il parere sul tema Strumenti di misura e di informazione sulla responsabilità sociale delle imprese in un'economia globalizzata (relatrice: PICHENOT) adottato l' 8 giugno 2005.</p>
        <p>[36] COM(2005) 120 def.</p>
        <p>--------------------------------------------------</p>
      </div>
    </body>
</html>
