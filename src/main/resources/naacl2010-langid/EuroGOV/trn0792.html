<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Advies van het Comit&amp;eacute; van de Regio's over het Voorstel voor een besluit van het Europees Parlement en de Raad betreffende de uitvoering van een programma ter ondersteuning van de Europese audiovisuele sector (MEDIA 2007)</head>
      <div type="body">
        <p>Advies van het Comité van de Regio's over het Voorstel voor een besluit van het Europees Parlement en de Raad betreffende de uitvoering van een programma ter ondersteuning van de Europese audiovisuele sector (MEDIA 2007)</p>
        <p>(2005/C 164/09)</p>
        <p>HET COMITÉ VAN DE REGIO'S,</p>
        <p>GEZIEN het voorstel voor een besluit van het Europees Parlement en de Raad betreffende de uitvoering van een programma ter ondersteuning van de Europese audiovisuele sector (COM(2004) 470 def. — 2004/0151 (COD));</p>
        <p>GEZIEN het besluit van de Raad van 9 september 2004 om het Comité van de Regio's krachtens artikel 265, lid 1, van het Verdrag tot oprichting van de Europese Gemeenschap over dit onderwerp te raadplegen;</p>
        <p>GEZIEN het besluit van zijn bureau van 27 januari 2004 om de commissie "Cultuur en opleiding" met de voorbereiding van het desbetreffende advies te belasten;</p>
        <p>GEZIEN het door de commissie "Cultuur en opleiding" op 7 december 2004 goedgekeurde ontwerpadvies (CdR 303/2004 rev. 1) (rapporteur: de heer Georgakis, burgemeester van Ilioupolis (EL/PSE)),</p>
        <p>heeft tijdens zijn 58e zitting van 23 en 24 februari 2005 (vergadering van 23 februari) het volgende advies uitgebracht:</p>
        <p>1. Standpunt van het Comité van de Regio's</p>
        <p>COMITÉ VAN DE REGIO'S</p>
        <p>1.1 Het Comité is ermee ingenomen dat alle maatregelen op het vlak van opleiding, ontwikkeling, distributie en promotie worden ondergebracht in het nieuwe programma Media 2007; op die manier wordt er immers meer continuïteit gebracht in het streven naar een uitgebreidere en sterkere Europese audiovisuele ruimte.</p>
        <p>1.2 Het Comité is tevreden over de financiële middelen die worden uitgetrokken voor de tenuitvoerlegging van het programma, te weten 1,055 miljard euro, maar merkt op dat ook in de toekomst een voldoende hoog budget beschikbaar moet zijn, zodat kan worden voorzien in de toegenomen behoeften van de 27 deelnemende landen (de 25 lidstaten plus Bulgarije en Roemenië). De audiovisuele sector ontwikkelt zich in sommige van deze landen razendsnel, in andere stagneert de groei: we hebben hier in feite te maken met een markt die zich met drie snelheden ontwikkelt. Uit deze stijging van het budget blijkt overigens de erkenning dat de audiovisuele sector als verspreider van culturele waarden een belangrijke rol speelt in de totstandbrenging van een gemeenschappelijke Europese identiteit en een Europees bewustzijn.</p>
        <p>1.3 Een pluspunt is ook de positieve discriminatie ten gunste van landen met een geringe productiecapaciteit en/of kleine landen en taalgebieden, om zo hun achterstand ten opzichte van landen met een grote productiecapaciteit weg te werken. Het streven om landen die op audiovisueel gebied zwak staan, vooruit te helpen — we denken aan de nieuwe lidstaten, maar ook aan landen als Griekenland en Portugal, met een weinig dynamische markt — moet als een rode draad door het hele programma MEDIA 2007 lopen. Een dergelijke aanpak draagt bij aan het behoud van de culturele diversiteit en de interculturele dialoog op Europees niveau.</p>
        <p>1.4 Het Comité erkent dat het concurrentievermogen van de versnipperde audiovisuele sector in Europa moet worden aangescherpt en dat tegelijkertijd ook aandacht moet worden besteed aan de versterking van de productiestructuur van het MKB, dat de feitelijke hoeksteen vormt van de Europese markt.</p>
        <p>1.5 Het Comité deelt het standpunt van de Commissie dat de bureaucratische procedures en regelingen voor het indienen van voorstellen en samenwerking in de Europese audiovisuele sector dringend aan vereenvoudiging toe zijn. Eveneens bijzonder belangrijk is dat de selectie van de begunstigden transparant verloopt. Dit houdt in dat de beoordeling van de ingediende voorstellen steeds wordt gemotiveerd.</p>
        <p>1.6 Positief zijn verder de steunmaatregelen voor de mobiliteit van studenten en vakmensen uit de Europese audiovisuele sector, zodat zij waardevolle ervaringen kunnen uitwisselen en kunnen profiteren van de kennis en vaardigheden van de landen met een voorsprong op communicatiegebied. Mobiliteit is met name van belang voor de nieuwe lidstaten en voor kleine landen en taalgebieden, waar de ontwikkeling van de audiovisuele sector minder snel verloopt.</p>
        <p>1.7 Om de culturele diversiteit te bevorderen wordt ook steun verleend aan nasynchronisatie, ondertiteling en meertalige kopieën van Europese audiovisuele producties. Het Comité staat achter deze maatregelen, en wijst ook op het bijzondere belang van de digitalisering van deze producties.</p>
        <p>2. Aanbevelingen van het Comité van de Regio's</p>
        <p>COMITÉ VAN DE REGIO'S</p>
        <p>2.1 Er moet meer aandacht worden besteed aan de rol van de plaatselijke en regionale autoriteiten in de totstandkoming van de Europese identiteit. Met de juiste steun kunnen alle Europese regio's op audiovisueel vlak als een hefboom werken op de totstandkoming van originele creaties en de bescherming van culturele diversiteit en een steentje bijdragen aan het streven om het concurrentievermogen van de Europese markt te verbeteren.</p>
        <p>2.2 In artikel 6 van het besluit, waarin de promotie van audiovisuele producties wordt behandeld, zou uitdrukkelijk moeten worden verwezen naar de specifieke rol van de plaatselijke en regionale gemeenschappen, die met hun eigen programma's en acties een bijdrage zouden kunnen leveren aan de versterking van het concurrentievermogen van de Europese markt. Ook pleit het Comité voor de versterking en modernisering van de regionale media desks, die bijzonder handig zijn voor de Europese burgers die op de hoogte willen blijven van de ontwikkelingen in de audiovisuele sector.</p>
        <p>2.3 Er moeten financiële middelen worden uitgetrokken en publiciteitscampagnes worden opgezet voor de plaatselijke en regionale audiovisuele festivals, die een eigen belangrijke rol te vervullen hebben in de totstandkoming en ontwikkeling van de Europese identiteit. De unieke culturele, historische en taalkundige kenmerken van de plaatselijke gemeenschappen vormen immers een structurele en inhoudelijke verrijking van die identiteit. Ook het draaien van films in kleine steden en regio's van Europa zou dezelfde uitwerking kunnen hebben en moet daarom worden gestimuleerd.</p>
        <p>2.4 Er moet meer in detail worden ingegaan op de acties die in hoofdzaak gericht zijn op jongeren, die in feite toch de toekomst van de Europese audiovisuele sector zijn. De in het programma opgenomen promotie van producties van jonge Europese filmmakers en de ondersteuning van jongerenfestivals zijn al een stap in de goede richting, maar er is meer nodig. Er zou bv. kunnen worden gedacht aan de bevordering van de mobiliteit van jongeren in de lidstaten, zodat zij kennis kunnen maken met de Europese markt. Ook zou het nuttig zijn jongeren via voorlichting en opleiding vertrouwd te maken met de realiteit en de objectieve behoeften van de moderne markt.</p>
        <p>2.5 Verder moet dieper worden ingegaan op de maatregelen ter verbetering van de audiovisuele opleiding, met name in landen en regio's met een geringe productie en/of in kleine landen of taalgebieden. De audiovisuele sector kampt in deze gebieden met een ontwikkelingsachterstand en de behoefte aan een moderne opleiding is er dan ook sterk. Naast de ondersteuning van opleiding op afstand en het stimuleren van uitwisseling zou het nuttig zijn een vergoeding in te stellen voor de reis- en inschrijvingskosten van studenten die wensen deel te nemen aan opleidingsprogramma's of congressen in landen met een traditie op audiovisueel gebied.</p>
        <p>2.6 Er zouden stimulansen moeten worden ingevoerd om bedrijven die zowel op Europees als op internationaal niveau actief zijn in de audiovisuele sector, aan te zetten tot zakelijke samenwerking, niet alleen bij de productie maar m.n. ook bij de distributie. Studies terzake én de praktijk hebben aangetoond dat het op de eerste plaats het gebrekkige distributiesysteem is dat de circulatie van Europese films op de internationale markt in de weg staat. Uit een recent onderzoek van Média Salles, waarin alle in de periode 2001 — 2003 in Amerika en Canada verdeelde films onder de loep werden genomen, blijkt dat films van West-Europese landen steeds minder toeschouwers trekken. Europese coproducties daarentegen kennen van jaar tot jaar meer succes, net als coproducties van Europese landen met Amerika, de belangrijkste producent.</p>
        <p>2.7 Naast de steun aan de ontwikkeling van de audiovisuele sector in de fasen vóór en na de productie, moet de Unie er zorg voor dragen dat alle stadia transparant verlopen en moet zij een aantal regels invoeren om de kwaliteit van de producties te verzekeren.</p>
        <p>2.8 In het kader van de nieuwe strategische doelstelling van Lissabon moet de nodige aandacht worden besteed aan sociale samenhang; de audiovisuele sector moet een bijdrage leveren aan de bestrijding van sociale uitsluiting en discriminatie, moet meewerken aan de sociale integratie van bepaalde bevolkingsgroepen en economische migranten en moet ijveren voor gelijke kansen voor mannen en vrouwen.</p>
        <p>2.9 Ten slotte pleit het Comité voor steun voor acties en producties die specifiek bedoeld zijn voor bepaalde kwetsbare groepen, zoals gehandicapten en ouderen. Ook producties over de reïntegratie van mensen die om verschillende redenen in de marge van de samenleving zijn terechtgekomen, verdienen aanmoediging.</p>
      </div>
      <div type="signature">
        <p>Brussel, 23 februari 2005</p>
        <p>De voorzitter</p>
        <p>van het Comité van de Regio's</p>
        <p>Peter Straub</p>
        <p>--------------------------------------------------</p>
      </div>
    </body>
</html>
