<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>A Bizottság 1461/2003/EK rendelete</p>
        <p>(2003. augusztus 18.)</p>
        <p>a halászati tevékenységekre vonatkozó információk elektronikus átvitelére és a távérzékelésre vonatkozó kísérleti projektek feltételeinek megállapításáról</p>
        <p>AZ EURÓPAI KÖZÖSSÉGEK BIZOTTSÁGA,</p>
        <p>tekintettel az Európai Közösséget létrehozó szerződésre,</p>
        <p>tekintettel a halászati erőforrások közös halászati politika alapján történő védelméről és fenntartható kiaknázásáról szóló, 2002. december 20-i 2371/2002/EK tanácsi rendeletre [1] és különösen annak 22. cikke (3) bekezdésére és 23. cikke (5) bekezdésére,</p>
        <p>mivel:</p>
        <p>(1) A 2371/2002/EK rendelet előírja a Tanács számára, hogy 2004-ben határozzon a halászati lehetőségek kezelésének hatékonysága javítása érdekében a halászati tevékenységekre vonatkozó információ elektronikus úton való átvitelének kötelezettségéről, illetve a tengeren tevékenykedő halászhajók felderítése érdekében a távérzékelés eszközei felállításának kötelezettségéről.</p>
        <p>(2) A halászati tevékenységekre vonatkozó információ elektronikus úton való átviteléhez, illetve a távérzékeléshez kapcsolódó kísérleti projekteket a Bizottsággal együttműködve lehet végrehajtani abból a célból, hogy 2004. június 1-je előtt megállapítsák az alkalmazandó technológiát.</p>
        <p>(3) Ezért meg kell állapítani az alkalmazás feltételeit annak biztosítására, hogy a tagállamok végrehajtják ezeket a kísérleti projekteket. Az információ elektronikus úton való átvitele tekintetében különösen azokat a feltételeket kell megállapítani, amelyek az elektronikus eszközök által rögzítendő és továbbítandó információra, illetve az említett információt elektronikus úton rögzítő és továbbító, a halászhajók fedélzetén található rendszerek feladataira vonatkoznak. A távérzékelés tekintetében a feltételeknek szintén vonatkozniuk kell e rendszer feladataira, illetve azokra a területekre, amelyeket a kísérleti projektekben ellenőrizni kell.</p>
        <p>(4) A tagállamoknak tájékoztatni kell a Bizottságot a kísérleti projektek előrehaladásáról és eredményeiről, különösen a halászati ellenőrzés hatékonyságának javítására alkalmazandó technológiák költséghatékonyságának felmérése céljából.</p>
        <p>(5) Közösségi pénzügyi hozzájárulás nyújtható a tagállamok által végrehajtott kísérleti projektekhez, a közös halászati politika keretében alkalmazandó ellenőrzési, felügyeleti és megfigyelési rendszerek alkalmazása során a tagállamoknál felmerült bizonyos kiadásokhoz nyújtandó közösségi pénzügyi hozzájárulásról szóló, 2001. május 28-i 2001/431/EK tanácsi határozatban [2] megállapított feltételekkel.</p>
        <p>(6) Az e rendeletben előírt intézkedések összhangban vannak a Halászati és Akvakultúraágazati Irányítóbizottság véleményével,</p>
        <p>ELFOGADTA EZT A RENDELETET:</p>
        <p>I. FEJEZET</p>
        <p>ÁLTALÁNOS RENDELKEZÉSEK</p>
        <p>1. cikk</p>
        <p>Tárgy</p>
        <p>Ez a rendelet a 2371/2002/EK rendelet 22. cikke (1) bekezdésének c) pontjában és 23. cikke (3) bekezdésében előírt, a halászati tevékenységekre vonatkozó információk elektronikus úton való átvitelére, illetve a távérzékelésre vonatkozó kísérleti projektek tagállamok által történő végrehajtására vonatkozó egyes feltételeket állapítja meg.</p>
        <p>2. cikk</p>
        <p>Időbeli hatály</p>
        <p>(1) A kísérleti projektek legkésőbb 2003. december 1-jétől indulnak és legkorábban 2004. május 31-én fejeződnek be.</p>
        <p>(2) A tagállamok által az e rendelet hatálybalépésének napja előtt végrehajtott, a halászati tevékenységekre vonatkozó információk elektronikus átvitelére és a távérzékelésre vonatkozó projekteket az e rendelet szerinti kísérleti projekteknek kell tekinteni.</p>
        <p>II. FEJEZET</p>
        <p>A HALÁSZATI TEVÉKENYSÉGEKRE VONATKOZÓ INFORMÁCIÓK ELEKTRONIKUS ÁTVITELE</p>
        <p>3. cikk</p>
        <p>Halászhajók kiválasztása</p>
        <p>A halászati tevékenységekre vonatkozó információk elektronikus átviteléhez kapcsolódó kísérleti projekteket végrehajtó tagállamok megfelelő számú, lehetőleg különböző hosszúságú hajót választanak ki.</p>
        <p>4. cikk</p>
        <p>Jelentés az illetékes hatóságnak</p>
        <p>A közösségi jogszabályokban megállapított kötelezettségek sérelme nélkül, a kísérleti projektben részt vevő közösségi halászhajó kapitánya elektronikus úton naponta rögzíti és jelenti a lobogó szerinti tagállam illetékes hatóságának a hajó útjaira és halászati tevékenységeire vonatkozó információkat, különös tekintettel a következőkre:</p>
        <p>a) minden kifogott és a fedélzeten tartott faj mennyisége, ha meghaladja az 50 kg élősúly egyenértéket;</p>
        <p>b) e fogások napja és helye;</p>
        <p>c) az alkalmazott halászfelszerelés; és</p>
        <p>d) azon halászhajók esetében, amelyek teljes hossza meghaladja a 18 métert, és olyan területeken folytatnak halászati tevékenységet, ahol különleges szabályokat kell alkalmazni a vizekhez és az erőforrásokhoz való hozzáférés tekintetében, az a nap és időpont, amikor rögzített halászfelszerelést helyeznek ki, illetve újból kihelyeznek, továbbá az a nap és időpont, amikor befejezik a rögzített halászfelszereléssel végzett halászati műveleteket.</p>
        <p>5. cikk</p>
        <p>A hajók felszereltsége</p>
        <p>A tagállamok megteszik a szükséges intézkedéseket annak biztosítására, hogy a lobogójuk alatt hajózó és a kísérleti projektben részt vevő hajókat felszereljék olyan rendszerekkel, amelyek alkalmasak a halászati tevékenységeikre vonatkozó információk elektronikus rögzítésére és átvitelére a kísérleti projektek ideje alatt.</p>
        <p>6. cikk</p>
        <p>Adatátvitel</p>
        <p>(1) A projektek indulása előtt legkésőbb egy hónappal a tagállamok a következőket továbbítják a Bizottságnak:</p>
        <p>a) a kísérleti projektek ellenőrzésére kijelölt illetékes hatóság pontos megjelölése;</p>
        <p>b) a részt vevő hajók listája, amely minden hajóra vonatkozóan tartalmazza legalább a belső flotta-nyilvántartási számot és a hajó nevét;</p>
        <p>c) a fedélzeti berendezések műszaki jellemzőinek áttekintése; és</p>
        <p>d) az illetékes hatóság által alkalmazott adatgyűjtési és -feldolgozási eljárás leírása.</p>
        <p>(2) Ha a projektek már működnek, a tagállamok tájékoztatják a Bizottságot a részt vevő hajók listájában történt minden változásról.</p>
        <p>(3) A Bizottság közli a tagállamokkal az (1) és a (2) bekezdés értelmében rendelkezésére bocsátott adatokat.</p>
        <p>7. cikk</p>
        <p>A halászati tevékenységekre vonatkozó adatok feldolgozása</p>
        <p>(1) A tagállamok megteszik a szükséges lépéseket annak biztosítására, hogy a lobogójuk alatt hajózó és a projektben részt vevő hajók által elektronikusan továbbított információt az illetékes hatóságok feldolgozzák.</p>
        <p>(2) A hatóságok az információt számítógépes formában dolgozzák fel, függetlenül attól, hogy milyen rendszert használnak. A tagállamok biztosítják, hogy az adatokat 2004. december 31-ig nyilvántartásba vegyék.</p>
        <p>III. FEJEZET</p>
        <p>TÁVÉRZÉKELÉS</p>
        <p>8. cikk</p>
        <p>Hajófelderítési rendszerek</p>
        <p>(1) Azok a tagállamok, amelyek a távérzékeléses technológián alapuló hajófelderítési rendszereket (VDS) vezetnek be és vizsgálnak, távérzékeléses képeket használnak a felségterületükhöz vagy joghatóságuk alá tartozó tenger vizein tartózkodó halászhajók felderítésére, valamint egyéb olyan területeken, ahol a lobogójuk alatt hajózó halászhajók tevékenykedhetnek.</p>
        <p>(2) A kísérleti projektek felmérik a VDS képességeit a következők tekintetében:</p>
        <p>a) űrből készült és légi távérzékeléses képek használata egy adott területen található halászhajók számának és helyzetének megállapítására;</p>
        <p>b) a VDS által felderített halászhajók helyzetének keresztellenőrzése hajómegfigyelési rendszerek (VMS) helyzetjelentései alapján; és</p>
        <p>c) az olyan halászhajók lehetséges jelenlétének jelzése, amelyekről nem érkezett helyzetjelentés VMS-en keresztül.</p>
        <p>9. cikk</p>
        <p>Ellenőrizendő tengeri területek</p>
        <p>(1) A tagállamok eldöntik, hogy a kísérleti projektek ideje alatt mely tengeri területet vagy területeket ellenőrzik.</p>
        <p>(2) A projektek indulása előtt legkésőbb egy hónappal a tagállamok közlik a Bizottsággal a projekt részleteit, különösen a kísérleti projektek ellenőrzésére kijelölt illetékes hatóságot, az elkészítendő képek számát, valamint azt, hogy ezek a képek mely területekről készülnek. A tagállamok megindokolják a területek kiválasztására vonatkozó döntésüket.</p>
        <p>IV. FEJEZET</p>
        <p>ZÁRÓ RENDELKEZÉSEK</p>
        <p>10. cikk</p>
        <p>Tagállamok közötti együttműködés</p>
        <p>(1) A tagállamok közös kísérleti projekteket is végrehajthatnak.</p>
        <p>(2) A Bizottság ellenőrzi a kísérleti projektek haladását és segíti a tagállamok közötti együttműködést.</p>
        <p>11. cikk</p>
        <p>A Bizottságnak szóló jelentések</p>
        <p>(1) 2004. április 30-ig valamennyi tagállam az általa végrehajtott kísérleti projektekről értékelő jelentést nyújt be Bizottságnak, amely tartalmazza különösen a kísérleti projektek céljából alkalmazott rendszerek műszaki leírását, valamint azt, hogy ezek a rendszerek hogyan kapcsolódnak össze már létező követési, ellenőrzési és megfigyelési rendszerekkel.</p>
        <p>(2) 2004. július 31-ig valamennyi tagállam benyújtja zárójelentését, amely tartalmazza különösen a rendszerek költséghatékonyságára és működésére vonatkozó részleteket, továbbá az alkalmazott technológiák használatára vonatkozó megjegyzéseiket.</p>
        <p>12. cikk</p>
        <p>Ez a rendelet az Európai Unió Hivatalos Lapjában való kihirdetését követő hetedik napon lép hatályba.</p>
        <p>Ez a rendelet teljes egészében kötelező és közvetlenül alkalmazandó valamennyi tagállamban.</p>
      </div>
      <div type="signature">
        <p>Kelt Brüsszelben, 2003. augusztus 18-án.</p>
        <p>a Bizottság részéről</p>
        <p>Franz Fischler</p>
        <p>a Bizottság tagja</p>
        <p>[1] HL L 358., 2002.12.31., 59. o.</p>
        <p>[2] HL L 154., 2001.6.9., 22. o.</p>
        <p>--------------------------------------------------</p>
      </div>
    </body>
</html>
