<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Neuvoston 17 p%auml%iv%auml%n%auml% helmikuuta 2005 Euroopan yhteis%ouml%n perustamissopimuksen 251 artiklassa tarkoitettua menettely%auml% noudattaen vahvistama yhteinen kanta (EY) N:o 19/2005 Euroopan parlamentin ja neuvoston asetuksen antamiseksi yhteis%ouml%n alueelle tuotavan tai sielt%auml% viet%auml%v%auml%n k%auml%teisrahan valvonnasta</head>
      <div type="body">
        <p>Neuvoston 17 päivänä helmikuuta 2005 vahvistama</p>
        <p>yhteinen kanta (EY) N:o 19/2005</p>
        <p>Euroopan parlamentin ja neuvoston asetuksen (EY) N:o …/2005 antamiseksi yhteisön alueelle tuotavan tai sieltä vietävän käteisrahan valvonnasta</p>
        <p>(2005/C 144 E/01)</p>
        <p>EUROOPAN PARLAMENTTI JA EUROOPAN UNIONIN NEUVOSTO, jotka</p>
        <p>ottavat huomioon Euroopan yhteisön perustamissopimuksen ja erityisesti sen 95 ja 135 artiklan,</p>
        <p>ottavat huomioon komission ehdotuksen [1],</p>
        <p>ottavat huomioon Euroopan talous- ja sosiaalikomitean lausunnon,</p>
        <p>noudattavat perustamissopimuksen 251 artiklassa määrättyä menettelyä [2],</p>
        <p>sekä katsovat seuraavaa:</p>
        <p>(1) Yhteisön tehtäviin kuuluu edistää taloudellisen toiminnan sopusointuista, tasapainoista ja kestävää kehitystä koko yhteisössä luomalla yhteismarkkinat sekä talous- ja rahaliitto. Tätä varten sisämarkkinat käsittävät alueen, jolla ei ole sisäisiä rajoja ja jolla varmistetaan tavaroiden, henkilöiden, palvelujen ja pääoman vapaa liikkuvuus.</p>
        <p>(2) Laittomasta toiminnasta saatujen tuottojen tuominen rahoitusjärjestelmään ja niiden sijoittaminen rahanpesun jälkeen haittaavat tervettä ja kestävää taloudellista kehitystä. Näin ollen rahoitusjärjestelmän rahanpesutarkoituksiin käyttämisen estämisestä 10 päivänä kesäkuuta 1991 annetulla neuvoston direktiivillä 91/308/ETY [3] otettiin käyttöön yhteisön järjestelmä rahanpesun estämiseksi seuraamalla luotto- ja rahoituslaitosten sekä tiettyjen ammattiryhmien kautta toteutettavia liiketoimia. Koska on olemassa riski, että kyseisen järjestelmän käyttöönottaminen lisää laittomiin tarkoituksiin tapahtuvaa käteisrahaliikennettä, direktiiviä 91/308/ETY olisi täydennettävä yhteisön alueelle tuotavaa ja sieltä vietävää käteisrahaa koskevalla valvontajärjestelmällä.</p>
        <p>(3) Tällä hetkellä ainoastaan harvat jäsenvaltiot ovat kansallisessa lainsäädännössään ottaneet käyttöön tällaisen valvontajärjestelmän. Lainsäädäntöjen väliset erot haittaavat sisämarkkinoiden moitteetonta toimintaa. Tästä syystä perustekijät olisi yhdenmukaistettava yhteisön tasolla yhteisön alueen rajat ylittävän käteisrahaliikenteen samantasoisen valvonnan varmistamiseksi. Yhdenmukaistamisen ei kuitenkaan pitäisi vaikuttaa jäsenvaltioiden mahdollisuuteen toteuttaa yhteisön alueen käteisrahaliikenteen kansallista valvontaa perustamissopimuksen nykyisten määräysten mukaisesti.</p>
        <p>(4) Olisi myös otettava huomioon muilla kansainvälisillä foorumeilla toteutetut täydentävät toimet, erityisesti rahanpesunvastaisen toimintaryhmän (FATF), joka perustettiin Pariisissa vuonna 1989 pidetyssä G7-maiden huippukokouksessa. Rahanpesunvastaisen toimintaryhmän erityissuosituksessa N:o IX 22 päivältä lokakuuta 2004 kehotetaan valtioita toteuttamaan toimenpiteitä käteisrahaliikenteen paljastamiseksi, esimerkiksi luomalla ilmoittamisjärjestelmä tai asettamalla muu selvitysvelvollisuus.</p>
        <p>(5) Tämän vuoksi yhteisön alueelle saapuvan ja sieltä poistuvan luonnollisen henkilön kuljettamaan käteisrahaan olisi sovellettava ilmoittamisvelvollisuuden periaatetta. Tämä periaate mahdollistaisi sen, että tulliviranomaiset voisivat kerätä tietoja kyseisestä käteisrahaliikenteestä ja tarvittaessa välittää ne toisille viranomaisille. Tulliviranomaisia on yhteisön alueen rajoilla, joilla valvonta on tehokkainta, ja jotkut kyseisistä viranomaisista ovat jo hankkineet käytännön kokemusta tältä alalta. Olisi sovellettava 13 päivänä maaliskuuta 1997 annettua neuvoston asetusta (EY) N:o 515/97 jäsenvaltioiden hallintoviranomaisten keskinäisestä avunannosta sekä jäsenvaltioiden hallintoviranomaisten ja komission yhteistyöstä tulli- ja maatalousasioita koskevan lainsäädännön moitteettoman soveltamisen varmistamiseksi [4]. Keskinäisellä avunannolla olisi varmistettava, että käteisrahan valvontaa toteutetaan asianmukaisesti ja että direktiivin 91/308/ETY tavoitteiden saavuttamista mahdollisesti helpottavat tiedot toimitetaan.</p>
        <p>(6) Ottaen huomioon ilmoittamisvelvollisuuden ennalta ehkäisevän tarkoituksen ja pelotevaikutuksen se olisi täytettävä yhteisön alueelle saavuttaessa ja sieltä poistuttaessa. Jotta viranomaisten toiminta voidaan kohdentaa merkittävään käteisrahaliikenteeseen, ilmoitusvelvollisuuden olisi koskettava kuitenkin ainoastaan vähintään 10000 euron suuruista rahaliikennettä. Lisäksi olisi täsmennettävä, että ilmoitusvelvollisuus koskee rahoja kuljettavaa luonnollista henkilöä siitä riippumatta, onko hän rahojen omistaja tai ei.</p>
        <p>(7) Annettavien tietojen osalta olisi käytettävä yhteistä standardia. Tämä helpottaa toimivaltaisten viranomaisten tietojenvaihtoa.</p>
        <p>(8) On suotavaa laatia määritelmät, joita tarvitaan tämän asetuksen yhdenmukaiseen tulkintaan.</p>
        <p>(9) Toimivaltaisten viranomaisten tämän asetuksen nojalla keräämät tiedot olisi välitettävä direktiivin 91/308/ETY 6 artiklan 1 kohdassa tarkoitetuille viranomaisille.</p>
        <p>(10) Jos on olemassa viitteitä siitä, että käteisrahamäärät liittyvät direktiivissä 91/308/ETY tarkoitettuun käteisrahaliikenteeseen liittyvään laittomaan toimintaan, toimivaltaisten viranomaisten tämän asetuksen nojalla keräämät tiedot voidaan välittää muiden jäsenvaltioiden toimivaltaisille viranomaisille ja/tai komissiolle. Tiettyjen tietojen välittämisestä olisi lisäksi säädettävä tapauksissa, joissa on olemassa viitteitä siitä, että kuljetetaan tässä asetuksessa säädetyn vähimmäismäärän alittavia rahamääriä.</p>
        <p>(11) Toimivaltaisilla viranomaisilla olisi oltava tarvittavat toimivaltuudet käteisrahaliikenteen tehokkaan valvonnan harjoittamiseksi.</p>
        <p>(12) Toimivaltaisten viranomaisten toimivaltuuksia olisi täydennettävä jäsenvaltioiden velvollisuudella säätää seuraamuksista. Seuraamuksia olisi kuitenkin määrättävä ainoastaan tämän asetuksen mukaisen ilmoituksen antamatta jättämisestä.</p>
        <p>(13) Tämän asetuksen tavoitetta ei voida riittävällä tavalla saavuttaa jäsenvaltioiden toimin, vaan se voidaan sisämarkkinoilla esiintyvän rahanpesun rajatylittävän luonteen vuoksi saavuttaa paremmin yhteisön tasolla, joten yhteisö voi toteuttaa toimenpiteitä perustamissopimuksen 5 artiklassa vahvistetun toissijaisuusperiaatteen mukaisesti. Kyseisessä artiklassa vahvistetun suhteellisuusperiaatteen mukaisesti tässä asetuksessa ei ylitetä sitä, mikä on tarpeen tämän tavoitteen saavuttamiseksi.</p>
        <p>(14) Tässä asetuksessa kunnioitetaan perusoikeuksia ja otetaan huomioon erityisesti Euroopan unionin perusoikeuskirjassa tunnustetut periaatteet,</p>
        <p>OVAT ANTANEET TÄMÄN ASETUKSEN:</p>
        <p>1 artikla</p>
        <p>Tavoite</p>
        <p>1. Tällä asetuksella täydennetään direktiivin 91/308/ETY rahoitus- ja luottolaitosten sekä tiettyjen ammattiryhmien kautta toteutettavia liiketoimia koskevia säännöksiä siten, että siinä säädetään yhdenmukaiset säännöt yhteisön alueelle tuotavaa ja sieltä vietävää käteisrahaa koskevalle toimivaltaisten viranomaisten toteuttamalle valvonnalle.</p>
        <p>2. Tällä asetuksella ei rajoiteta kansallisia toimenpiteitä, joilla valvotaan käteisrahaliikennettä yhteisön alueella, jos nämä toimenpiteet toteutetaan perustamissopimuksen 58 artiklan mukaisesti.</p>
        <p>2 artikla</p>
        <p>Määritelmät</p>
        <p>Tässä asetuksessa tarkoitetaan:</p>
        <p>1) ’toimivaltaisilla viranomaisilla’ jäsenvaltioiden tulliviranomaisia tai muita viranomaisia, joille jäsenvaltiot ovat antaneet toimivallan soveltaa tätä asetusta;</p>
        <p>2) ’käteisrahalla’:</p>
        <p>a) siirtokelpoisia haltijamaksuvälineitä, haltijakohtaiset maksuvälineet kuten matkasekit mukaan lukien, siirtokelpoisia maksuvälineitä (mukaan lukien sekit, velkakirjat ja maksumääräykset), jotka ovat joko haltijakohtaisia, rajoituksetta siirrettyjä, fiktiiviselle maksun saajalle asetettuja tai muuten sellaisessa muodossa, että niiden omistusoikeus siirtyy luovutuksen yhteydessä, ja epätäydellisiä maksuvälineitä (mukaan luettuna sekit, velkakirjat ja maksumääräykset), jotka on allekirjoitettu mutta joista maksun saajan nimi on jätetty pois;</p>
        <p>b) valuuttaa (maksuvälineenä liikkeessä olevat setelit ja kolikot).</p>
        <p>3 artikla</p>
        <p>Ilmoittamisvelvollisuus</p>
        <p>1. Yhteisön alueelle saapuvan ja sieltä poistuvan luonnollisen henkilön, joka kuljettaa mukanaan vähintään 10000 euron verran käteisrahaa, on ilmoitettava kyseinen rahamäärä sen jäsenvaltion toimivaltaisille viranomaisille, jonka kautta hän saapuu yhteisön alueelle tai poistuu sieltä, tämän asetuksen mukaisesti. Ilmoittamisvelvollisuutta ei ole täytetty, jos annetut tiedot ovat virheellisiä tai epätäydellisiä.</p>
        <p>2. Edellä 1 kohdassa tarkoitetun ilmoituksen on sisällettävä seuraavat tiedot:</p>
        <p>a) ilmoituksen antaja, mukaan lukien täydellinen nimi, syntymäaika ja -paikka sekä kansalaisuus;</p>
        <p>b) käteisrahan omistaja;</p>
        <p>c) käteisrahan tarkoitettu vastaanottaja;</p>
        <p>d) käteisrahan määrä ja laji;</p>
        <p>e) käteisrahan alkuperä ja käyttötarkoitus;</p>
        <p>f) kulkureitti ja</p>
        <p>g) kulkuväline.</p>
        <p>3. Tiedot on annettava kirjallisesti, suullisesti tai sähköisesti tavalla, josta 1 kohdassa tarkoitettu jäsenvaltio päättää. Ilmoituksen antajalla on kuitenkin pyynnöstään oikeus toimittaa tiedot kirjallisesti. Jos kirjallinen ilmoitus on jätetty, ilmoituksen antajalle on pyynnöstä toimitettava hyväksytty jäljennös.</p>
        <p>4 artikla</p>
        <p>Toimivaltaisten viranomaisten valtuudet</p>
        <p>1. Edellä 3 artiklassa säädetyn ilmoittamisvelvollisuuden noudattamisen tarkistamiseksi toimivaltaisilla viranomaisilla on valtuudet kansallisessa lainsäädännössä säädettyjen edellytysten mukaisesti tarkastaa luonnollisia henkilöitä, heidän matkatavaroitaan ja kulkuvälineitään.</p>
        <p>2. Jos 3 artiklassa säädettyä ilmoittamisvelvollisuutta ei ole täytetty, käteisraha voidaan pidättää hallinnollisella päätöksellä kansallisessa lainsäädännössä säädettyjen edellytysten mukaisesti.</p>
        <p>5 artikla</p>
        <p>Tietojen tallennus ja käsittely</p>
        <p>1. Edellä 3 artiklan 1 kohdassa tarkoitetun jäsenvaltion toimivaltaisten viranomaisten on tallennettava ja käsiteltävä 3 ja/tai 4 artiklan mukaisesti saatavat tiedot, ja ne on saatettava direktiivin 91/308/ETY 6 artiklan 1 kohdassa tarkoitettujen kyseisen jäsenvaltion viranomaisten käyttöön.</p>
        <p>2. Jos 4 artiklassa säädetyissä tarkastuksissa ilmenee, että luonnollinen henkilö saapuu yhteisön alueelle tai poistuu sieltä mukanaan pienempi määrä käteisrahaa kuin 3 artiklassa vahvistettu vähimmäismäärä, ja jos on olemassa viitteitä direktiivissä 91/308/ETY tarkoitetusta käteisrahaliikenteeseen liittyvästä laittomasta toiminnasta, 3 artiklan 1 kohdassa tarkoitetun jäsenvaltion toimivaltaiset viranomaiset voivat tallentaa myös nämä tiedot sekä kyseisen henkilön täydellisen nimen, syntymäajan ja -paikan ja kansalaisuuden sekä tarkemmat tiedot käytetystä kulkuvälineestä ja käsitellä näitä tietoja, ja ne voidaan saattaa direktiivin 91/308/ETY 6 artiklan 1 kohdassa tarkoitettujen kyseisen jäsenvaltion viranomaisten käyttöön.</p>
        <p>6 artikla</p>
        <p>Tietojenvaihto</p>
        <p>1. Jos on olemassa viitteitä siitä, että käteisrahamäärät liittyvät direktiivissä 91/308/ETY tarkoitettuun käteisrahaliikenteeseen liittyvään laittomaan toimintaan, edellä 3 artiklassa säädetyllä ilmoituksella tai 4 artiklassa säädetyissä tarkastuksissa saadut tiedot voidaan välittää muiden jäsenvaltioiden toimivaltaisille viranomaisille.</p>
        <p>Asetusta (EY) N:o 515/97 sovelletaan tarvittavin muutoksin.</p>
        <p>2. Jos on olemassa viitteitä siitä, että käteisrahamäärät liittyvät yhteisön taloudellisia etuja haittaavan petoksen tai muun laittoman toiminnan tuottamaan hyötyyn, tiedot välitetään myös komissiolle.</p>
        <p>7 artikla</p>
        <p>Tietojenvaihto kolmansien maiden kanssa</p>
        <p>Keskinäisen hallinnollisen avun puitteissa jäsenvaltiot tai komissio voivat välittää tämän asetuksen nojalla saadut tiedot kolmansille maille, edellyttäen että tiedot 3 ja/tai 4 artiklan mukaisesti saaneet toimivaltaiset viranomaiset suostuvat siihen ja että henkilötietojen välittämistä kolmansille maille koskevia asiaankuuluvia kansallisia ja yhteisön säännöksiä noudatetaan. Jäsenvaltiot ilmoittavat komissiolle tällaisesta tietojenvaihdosta, kun sillä on erityistä merkitystä tämän asetuksen täytäntöönpanolle.</p>
        <p>8 artikla</p>
        <p>Seuraamukset</p>
        <p>1. Kukin jäsenvaltio ottaa käyttöön seuraamuksia, joita se soveltaa, jos 3 artiklassa säädettyä ilmoittamisvelvollisuutta ei ole täytetty. Tällaisten seuraamusten on oltava tehokkaita, oikeasuhteisia ja varoittavia.</p>
        <p>2. Jäsenvaltioiden on ilmoitettava komissiolle viimeistään … [5] seuraamuksista, joita sovelletaan, jos ilmoittamisvelvollisuutta ei ole täytetty.</p>
        <p>9 artikla</p>
        <p>Arviointi</p>
        <p>Komissio antaa neljän vuoden kuluttua tämän asetuksen voimaantulosta Euroopan parlamentille ja neuvostolle kertomuksen tämän asetuksen soveltamisesta.</p>
        <p>10 artikla</p>
        <p>Voimaantulo</p>
        <p>Tämä asetus tulee voimaan kahdentenakymmenentenä päivänä sen jälkeen, kun se on julkaistu Euroopan unionin virallisessa lehdessä.</p>
        <p>Sitä sovelletaan ... [6] alkaen.</p>
        <p>Tämä asetus on kaikilta osiltaan velvoittava, ja sitä sovelletaan sellaisenaan kaikissa jäsenvaltioissa.</p>
      </div>
      <div type="signature">
        <p>Tehty Brysselissä ….</p>
        <p>Euroopan parlamentin puolesta</p>
        <p>Puhemies</p>
        <p>…</p>
        <p>Neuvoston puolesta</p>
        <p>Puheenjohtaja</p>
        <p>…</p>
        <p>[1] EYVL C 227 E, 24.9.2002, s. 574.</p>
        <p>[2] Euroopan parlamentin lausunto, annettu 15. toukokuuta 2003 (EUVL C 67 E, 17.3.2004, s. 259), neuvoston yhteinen kanta, vahvistettu 17. helmikuuta 2005 ja Euroopan parlamentin kanta, vahvistettu … (ei vielä julkaistu virallisessa lehdessä).</p>
        <p>[3] EYVL L 166, 28.6.1991, s. 77, direktiivi sellaisena kuin se on muutettuna Euroopan parlamentin ja neuvoston direktiivillä 2001/97/EY (EYVL L 344, 28.12.2001, s. 76).</p>
        <p>[4] EYVL L 82, 22.3.1997, s. 1, asetus sellaisena kuin se on muutettuna asetuksella (EY) N:o 807/2003 (EUVL L 122, 16.5.2003, s. 36).</p>
        <p>[5] 18 kuukauden kuluttua tämän asetuksen voimaantulosta.</p>
        <p>[6] 18 kuukauden kuluttua tämän asetuksen voimaantulosta.</p>
        <p>--------------------------------------------------</p>
        <p>NEUVOSTON PERUSTELUT</p>
        <p>I JOHDANTO</p>
        <p>Komissio toimitti neuvostolle 25. kesäkuuta 2002 kertomuksensa rajatylittävän käteisrahaliikenteen seurannasta ja EY:n perustamissopimuksen 135 artiklaan perustuvan ehdotuksen Euroopan parlamentin ja neuvoston asetukseksi rahanpesun ehkäisemisestä tulliyhteistyöllä. [1] [2]</p>
        <p>Euroopan parlamentti antoi lausuntonsa ensimmäisessä käsittelyssä 15. toukokuuta 2003 [3] ja hyväksyi 23 tarkistusta ehdotukseen.</p>
        <p>Komissio toimitti 3. heinäkuuta 2003 neuvostolle muutetun ehdotuksen edellä mainitusta asiasta. [4]</p>
        <p>Neuvosto vahvisti yhteisen kantansa 17. helmikuuta 2005 perustamissopimuksen 251 artiklan 2 kohdan mukaisesti.</p>
        <p>II TAVOITE</p>
        <p>Ehdotuksen tarkoituksena on velvoittaa luonnolliset henkilöt ilmoittamaan EU:n ulkorajoilla käteisrahaliikenteestä, kun se ylittää tietyn vähimmäismäärän. Tämän lisäksi ehdotuksen tarkoituksena on käteisrahaliikenteen tarkastusten tehostaminen rajoilla ja tietojenvaihdon parantaminen niiden viranomaisten välillä, joita asia koskee.</p>
        <p>III YHTEISEN KANNAN ANALYYSI</p>
        <p>1. Yleistä</p>
        <p>Neuvoston yhteisen kannan tarkoituksena on ottaa komission ehdotuksen mukaisesti käyttöön käteisrahaliikenteen yhdenmukaistettu valvonta rajoilla. Näin täydennetään direktiiviä 91/308/ETY [5] ja varmistetaan sisämarkkinoiden moitteeton toiminta poistamalla tämänhetkiset eroavuudet kansallisessa lainsäädännössä.</p>
        <p>2. Neuvoston kanta yksityiskohdittain</p>
        <p>Neuvoston kanta Euroopan parlamentin hyväksymiin tarkistuksiin oli seuraava:</p>
        <p>a) Oikeusperusta</p>
        <p>Euroopan parlamentin lausunnon mukaisesti (tarkistus 2) neuvosto lisäsi perustamissopimuksen 95 artiklan ehdotuksen oikeusperustaksi. Neuvosto katsoi, että asetusehdotuksen pääasia ei ole rahanpesun estäminen (joka edellyttäisi eri oikeusperustaa) vaan käteisrahaliikenteen yhdenmukaistetun valvonnan käyttöön ottaminen rajoilla. Sen osalta asianmukainen oikeusperusta on perustamissopimuksen 95 artikla, jossa määrätään jäsenvaltioiden lakien, asetusten ja hallinnollisten määräysten lähentämisestä sisämarkkinoiden toiminnan yhteydessä.</p>
        <p>b) Direktiiviksi muuttaminen</p>
        <p>Neuvosto ei voinut hyväksyä ehdotuksen muuttamiseen direktiiviksi liittyviä Euroopan parlamentin tarkistuksia (tarkistukset 1, 8, 9, 18, 20, 21, 22, 23), sillä se katsoi, että riittävä yhdenmukaistamisen taso suhteellisen lyhyessä ajassa voidaan toteuttaa vain asetuksella, joka pätee yleisesti, on kaikilta osiltaan velvoittava ja jota sovelletaan sellaisenaan kaikissa jäsenvaltioissa.</p>
        <p>c) Ilmoittamisvelvollisuus</p>
        <p>Neuvosto kannatti yhteisessä kannassaan komission ehdotusta ilmoittamisvelvollisuuteen perustuvasta järjestelmästä. Neuvosto ei kannattanut ajatusta, jonka mukaan jäsenvaltiot voisivat Euroopan parlamentin esittämällä tavalla valita joko ilmoittamisvelvollisuuteen tai selvitysvelvollisuuteen perustuvan järjestelmän (tarkistukset 2, 3, 4, 5, 6, 7, 8, 12, 14, 18, 19). Tällainen valinta kahden järjestelmän välillä olisi vastoin periaatetta, jonka mukaan ehdotettuja toimenpiteitä sovelletaan yhdenmukaisesti koko yhteisön alueella. Neuvosto sisällytti yhteiseen kantaan kuitenkin joustoa jättämällä jäsenvaltioille mahdollisuuden valita, ottavatko ne käyttöön velvollisuuden tehdä ilmoitus kirjallisesti, suullisesti vai sähköisesti. Näin ollen neuvosto päätti poistaa ehdotuksen liitteessä olevan ilmoituslomakkeen ja lisätä säännöksen tiedoista, jotka kirjallisissa, suullisissa tai sähköisissä ilmoituksissa on annettava (ks. myös 3 b kohta jäljempänä).</p>
        <p>d) Ilmoittamisvelvollisuuteen liittyvä vähimmäismäärä</p>
        <p>Neuvosto valitsi 10000 euron vähimmäismäärän, joka on alempi kuin komission ehdotuksessa ja Euroopan parlamentin lausunnossa esitetyt vähimmäismäärät (tarkistukset 3 ja 7). Alempi vähimmäismäärä johtuu siitä, että monien jäsenvaltioiden nykyisessä lainsäädännössä on huomattavasti alemmat vähimmäismäärät ja että alun perin ehdotettu taso (15000 euroa) johtaisi valvonnan tehokkuuden huomattavaan vähenemiseen kyseisissä jäsenvaltioissa.</p>
        <p>Alempi vähimmäismäärä on kansainvälisellä tasolla myös selvä viesti siitä, että neuvosto haluaa toteuttaa käteisrahaliikenteen valvontatoimenpiteitä vahvistamalla koko yhteisön alueelle tiukan ja yhdenmukaisen rajan, joka on helppo panna täytäntöön ja selvä yhteisön alueelle tuleville tai sieltä poistuville matkustajille.</p>
        <p>e) Toimivaltaisten viranomaisten valtuudet</p>
        <p>Toimivaltaisten viranomaisten valtuuksien osalta neuvosto oli Euroopan parlamentin kanssa (tarkistukset 10 ja 17) yhtä mieltä siitä, että tämä säännös olisi sijoitettava eri yhteyteen, ja siirsi sen tästä syystä ilmoittamisvelvollisuutta koskevan säännöksen jälkeiseen artiklaan. Tämän säännöksen sisällön osalta neuvosto katsoi, että valtuuksien myöntäminen kansallisille viranomaisille olisi suoritettava kansallisessa lainsäädännössä säädettyjen edellytysten mukaisesti. Ilmoittamisvelvollisuuden noudattamisen valvomiseksi kansallisille viranomaisille olisi lisäksi annettava valtuudet tarkastaa kulkuneuvoja. Neuvosto ei kuitenkaan säilyttänyt käteisvarojen haltuunottoa koskevaa kolmen päivän enimmäisaikaa, joka sisältyi ehdotukseen ja jota kannatettiin tarkistuksessa 11. Se katsoi, että tällainen aikarajoitus ei jättäisi viranomaisille tarvittavaa joustoa tarkastusten ja myöhemmän tutkinnan toteuttamista varten sen määrittämiseksi, onko rikosprosessin aloittaminen yksittäistapauksessa tarpeen.</p>
        <p>f) Käteisrahan määritelmä</p>
        <p>Rahanpesunvastainen toimintaryhmä (FATF) antoi 22. lokakuuta 2004 erityissuosituksen N:o IX rahakuriireista. Tämä kansainvälisellä tasolla hyväksytty suositus sisältää käteisrahan määritelmän, jonka neuvosto lisäsi kyseiseen asetusehdotukseen sääntöjen mahdollisimman laajan yhdenmukaisuuden varmistamiseksi yhteisön ja kansainvälisellä tasolla. Kuten tarkistuksessa 13 pyydetään, tekstissä ulotetaan käteisrahan määritelmä koskemaan laajempaa sekkivalikoimaa kuin alun perin ehdotettiin.</p>
        <p>g) Tietojenvaihto</p>
        <p>Neuvosto selvensi viranomaisten välistä tietojenvaihtoa koskevia säännöksiä ja muotoili ne uudelleen (tarkistus 15):</p>
        <p>- Ensiksikin se selvensi sitä, että jäsenvaltion toimivaltaisten viranomaisten on tallennettava ja käsiteltävä ilmoituksilla tai tarkastuksissa saadut tiedot ja ne on samassa jäsenvaltiossa saatettava rahanpesun selvittelykeskuksen käyttöön. Viimeksi mainittu seikka on mainittu nimenomaisesti myös rahanpesunvastaisen toimintaryhmän erityissuosituksessa N:o IX. Jos on kyse yhteisön alueelle tulevista tai sieltä poistuvista henkilöistä, joilla on mukanaan vähemmän kuin 10000 euroa, mutta jos on olemassa näyttöä laittomasta toiminnasta, toimivaltaiset viranomaiset voivat tallentaa ja käsitellä tiettyjä kyseistä henkilöä koskevia tietoja yhdessä jäsenvaltiossa ja saattaa ne kyseisen jäsenvaltion rahanpesun selvittelykeskuksen käyttöön.</p>
        <p>- Toiseksi ilmoituksilla tai tarkastuksissa saatuja tietoja voidaan vaihtaa jäsenvaltioiden kesken. Jäsenvaltioiden hallintoviranomaisten keskinäisestä avunannosta sekä jäsenvaltioiden hallintoviranomaisten ja komission yhteistyöstä tulli- ja maatalousasioita koskevan lainsäädännön moitteettoman soveltamisen varmistamiseksi 13 päivänä maaliskuuta 1997 annettua neuvoston asetusta (EY) N:o 515/97 sovelletaan soveltuvin osin tässä tietojenvaihdossa.</p>
        <p>- Lopuksi tietoja voidaan vaihtaa kolmansien maiden kanssa keskinäisestä hallinnollisesta avusta tehdyn sopimuksen puitteissa. Tietojen välittämisen on kuitenkin tapahduttava tiedot alun perin hankkineen viranomaisen suostumuksella ja henkilötietojen suojelua koskevien säännösten mukaisesti. Komissiolle olisi ilmoitettava tällaisesta tietojenvaihdosta, kun sillä on erityistä merkitystä asetuksen täytäntöönpanolle.</p>
        <p>h) Yhteinen tietokanta</p>
        <p>Neuvosto ei hyväksynyt sitä, että hankitut tiedot toimitettaisiin jäsenvaltioiden yhdessä hallinnoimaan ja Euroopan poliisiviraston (Europol) ylläpitämään tietokantaan (tarkistus 16). Neuvosto oli sitä mieltä, että asetusehdotuksen oikeusperusta ei kata tällaista säännöstä.</p>
        <p>i) Komission kertomus</p>
        <p>Neuvosto hyväksyi yhteisessä kannassaan tarkistuksessa 22 esitetyn ehdotuksen ja lisäsi säännöksen, jossa edellytetään, että komissio antaa Euroopan parlamentille ja neuvostolle arviointikertomuksen neljän vuoden kuluttua asetuksen voimaantulosta.</p>
        <p>3. Neuvostossa lisätyt uudet seikat</p>
        <p>Niiden kohtien lisäksi, joista Euroopan parlamentti antoi lausuntonsa ja joita käsiteltiin edellä neuvoston yhteisen kannan mukaisesti, neuvosto lisäsi ehdotukseen seuraavat uudet seikat:</p>
        <p>a) Asetuksen soveltamisala</p>
        <p>Käteisrahan yhteisön sisäinen valvonta voidaan säilyttää, mikäli kyseiset toimenpiteet ovat perussopimuksen mukaisia.</p>
        <p>Lisäksi neuvosto mukautti asetuksen alueellista ulottuvuutta katsoen, että matkustajia koskevan avoimuuden vuoksi ja jotta toimivaltaisten viranomaisten on helpompi soveltaa asetusta, käteisrahaliikenteen valvonta olisi suoritettava luonnollisen henkilön tullessa yhteisön alueelle tai poistuessa sieltä. Tällä ratkaisulla varmistettaisiin myös direktiivin 91/308/ETY ja tämän asetuksen rinnakkainen alueellinen soveltaminen.</p>
        <p>b) Ilmoituslomake</p>
        <p>Neuvosto ei hyväksynyt komission ehdottamaa yhdenmukaista ilmoituslomaketta. Sen sijaan neuvosto piti parempana yksilöidä ilmoituksessa esitettävät tiedot. Tämän tarkoitus on rajoittaa toimivaltaisten viranomaisten hallinnollinen rasite mahdollisimman vähäiseksi heidän hankkiessaan tietoja matkustajilta ja samalla varmistaa se, että käteisrahaliikenteestä hankitaan vähimmäistiedot, jotka ovat myöhemmin käytettävissä tietojen vaihtamiseksi muiden viranomaisten kanssa.</p>
        <p>c) Kirjallisen ilmoituksen jäljennös</p>
        <p>Neuvosto lisäsi säännöksen, jossa varmistetaan se, että ilmoituksen antajalla on oikeus pyynnöstä saada oikeaksi todistettu jäljennös ilmoituksesta.</p>
        <p>d) Seuraamukset</p>
        <p>Neuvosto yksinkertaisti seuraamuksia koskevaa säännöstä ja mukautti sen samankaltaisissa säädöksissä oleviin vastaaviin säännöksiin [6]. Jäsenvaltioiden olisi näin ollen otettava käyttöön tehokkaita, varoittavia ja oikeasuhteisia seuraamuksia, jos käteisrahaliikenteen ilmoittamisvelvollisuutta rikotaan yhteisön ulkorajoja ylitettäessä. Neuvosto hyväksyi tarkistuksen 19, joka koskee sovellettavien seuraamusten ilmoittamiseen komissiolle liittyvän määrärajan pidentämistä. Neuvosto asetti määrärajaksi 18 kuukautta asetuksen voimaantulosta.</p>
        <p>IV YHTEENVETO</p>
        <p>Neuvoston yhteisessä kannassa tuetaan ehdotetun asetuksen tarkoitusta, joka on käteisrahaliikenteen yhdenmukaistetun valvonnan käyttöön ottaminen rajoilla ja yhteistyön vahvistaminen toimivaltaisten viranomaisten välillä. Koska tiukemman valvonnan soveltaminen rahoitussektorilla direktiivin 91/308/ETY antamisen johdosta saattaa johtaa laittomiin tarkoituksiin tapahtuvan käteisrahaliikenteen lisääntymiseen, yhteisö korostaa sitoumustaan laittoman käteisrahaliikenteen torjuntaan ottamalla käyttöön luonnollisten henkilöiden velvollisuuden ilmoittaa yhteisön rajoilla käteisrahaliikenteestä 10000 eurosta lähtien samalla kun se pyrkii välttämään mahdolliset kielteiset vaikutukset sisämarkkinoiden toimintaan soveltamalla näitä toimenpiteitä yhdenmukaistetusti koko yhteisön alueella asetuksen nojalla.</p>
        <p>[1] EYVL C 227 E, 24.9.2002, s. 574.</p>
        <p>[2] COM(2002) 328 lopullinen.</p>
        <p>[3] EUVL C 67 E, 17.3.2004, s. 259.</p>
        <p>[4] Asiak. 11151/03 UD 67 EF 35 Ecofin 203 CRIMORG 51 CODEC 948.</p>
        <p>[5] Rahoitusjärjestelmän rahanpesutarkoituksiin käyttämisen estämisestä 10 päivänä kesäkuuta 1991 annettu neuvoston direktiivi 91/308/ETY (EYVL L 166, 28.6.1991, s. 77).</p>
        <p>[6] Ks. esim. tulliviranomaisten toimenpiteistä epäiltäessä tavaroiden loukkaavan tiettyjä teollis- ja tekijänoikeuksia sekä tiettyjä teollis- ja tekijänoikeuksia loukkaavien tavaroiden suhteen toteutettavista toimenpiteistä 22 päivänä heinäkuuta 2003 annetun neuvoston asetuksen (EY) N:o 1383/2003 18 artikla (EUVL L 196, 2.8.2003, s. 7).</p>
        <p>--------------------------------------------------</p>
      </div>
    </body>
</html>
