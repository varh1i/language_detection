<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>REGULAMENTUL COMISIEI (CE) nr. 1159/2000</p>
        <p>din 30 mai 2000</p>
        <p>privind acţiunile de informare şi publicitate pe care trebuie să le întreprindă statele membre în legătură cu intervenţiile Fondurilor Structurale</p>
        <p>COMISIA COMUNITĂŢILOR EUROPENE,</p>
        <p>având în vedere Tratatul de instituire a Comunităţii Europene;</p>
        <p>având în vedere Regulamentul Consiliului (CE) nr. 1260/1999 din 21 iunie 1999 de stabilire a dispoziţiilor generale privind Fondurile Structurale1, în special art. 53 alin. (2),</p>
        <p>întrucât:</p>
        <p>(1) Art. 46 din Regulamentul (CE) nr. 1260/1999 prevede măsuri de publicitate şi informare privind acţiunile Fondurilor Structurale;</p>
        <p>(2) Art. 34 alin. (1) lit. (h) din Regulamentul (CE) nr. 1260/1999 dispune că autoritatea de gestionare însărcinată cu punerea în practică a unei intervenţii structurale comunitare este responsabilă de respectarea obligaţiilor în materie de informare şi publicitate;</p>
        <p>(3) Art. 46 alin. (2) din Regulamentul (CE) nr. 1260/1999 precizează că autoritatea de gestionare are responsabilitatea de a asigura publicitatea intervenţiei şi în special de a informa potenţialii beneficiari finali, organizaţiile profesionale, partenerii economici şi sociali, organismele de promovare a egalităţii între sexe şi organizaţiile neguvernamentale privind posibilităţile oferite de intervenţie, precum şi de a informa opinia publică cu privire la rolul Comunităţii în sprijinul intervenţiei respective şi a rezultatelor acesteia;</p>
        <p>(4) În conformitate cu alin. (3) din articolul menţionat, statele membre consultă Comisia şi o informează anual cu privire la iniţiativele luate în vederea informării şi publicităţii;</p>
        <p>(5) În temeiul art. 18 alin. (3) şi a art. 19 alin. (4) din Regulamentul (CE) nr. 1260/1999, pentru fiecare program operaţional şi pentru fiecare document unic de programare, programul de completare cuprinde măsurile care trebuie să asigure, conform art. 46, informarea şi publicitatea intervenţiei;</p>
        <p>(6) Art. 35 alin. (3) lit. (e) din Regulamentul (CE) nr. 1260/1999 dispune examinarea şi aprobarea de către comitetele de monitorizare a rapoartelor anuale şi a raportului final de realizare a intervenţiilor înainte de trimiterea lor la Comisie, şi, conform art. 37 alin. (2) din acelaşi regulament, aceste rapoarte conţin elemente privind dispoziţiile care trebuie adoptate de autoritatea de gestionare şi de comitetul de monitorizare în vederea asigurării calităţii şi eficienţei măsurilor luate pentru publicitatea intervenţiei. Art. 40 alin. (4) dispune în special ca rezultatele evaluărilor să fie puse la dispoziţia publicului, la cerere, după obţinerea acordului comitetului de monitorizare în ceea ce priveşte evaluarea la jumătatea perioadei prevăzută pentru cel târziu 31 decembrie 2003;</p>
        <p>(7) Decizia Comisiei 94/342/CE din 31 mai 1994 privind acţiunile de informare şi publicitate ce trebuie întreprinse de statele membre în lagătură cu intervenţiile Fondurilor Structurale şi ale Instrumentului Financiar de Orientare Pescicola (IFOP)2 rămâne în vigoare pentru asistenţa oferită în baza Regulamentul Consiliului (CEE) nr. 2052/88 din 24 iunie 1988 privind misiunile şi eficienţa Fondurilor Structurale, precum şi coordonarea activităţilor lor şi a operaţiunilor cu Banca Europeană de Investiţii şi cu celelalte instrumente financiare existente3, ultima dată modificat de Regulamentul (CE) nr. 3193/944, precum şi în baza regulamentelor adoptate în conformitate cu acesta din urmă;</p>
        <p>(8) Comitetul menţionat în art. 147 din Tratat, comitetul structurilor agricole şi al dezvoltării rurale şi comitetul sectoarelor de pescuit şi acvacultură au fost consultate cu privire la prezentul regulament. Măsurile prevăzute în prezentul regulament sunt conforme cu avizul comitetului pentru dezvoltarea şi reconversia regiunilor,</p>
        <p>ADOPTĂ PREZENTUL REGULAMENT:</p>
        <p>Articolul 1</p>
        <p>Dispoziţiile detaliate în materie de informare şi publicitate referitoare la intervenţiile Fondurilor Structurale din Regulamentul (CE) nr. 1260/1999 sunt definite în anexa prezentului regulament.</p>
        <p>Articolul 2</p>
        <p>Prezentul regulament intră în vigoare în a treia zi de la publicarea în Jurnalul Oficial al Comunităţilor Europene.</p>
        <p>Prezentul regulament este obligatoriu în toate elementele sale şi se aplică direct în toate statele membre.</p>
      </div>
      <div type="signature">
        <p>Adoptat la Bruxelles, 30 mai 2000.</p>
        <p>Pentru Comisie</p>
        <p>Michel BARNIER</p>
        <p>Membru al Comisiei</p>
      </div>
      <div type="annex">
        <p>ANEXĂ</p>
        <p>NORME DE APLICARE ÎN MATERIE DE INFORMARE ŞI PUBLICITATE REFERITOARE LA INTERVENŢIILE FONDURILOR STRUCTURALE</p>
        <p>1. Principii generale şi domeniu de aplicare</p>
        <p>Măsurile de informare şi publicitate referitoare la intervenţiile Fondurilor Structurale au în vedere creşterea notorietăţii şi transparenţei acţiunii Uniunii Europene şi formarea unei imagini omogene a intervenţiilor respective în toate statele membre. Ele se referă la operaţiunile în care intervin Fondul European de Dezvoltare Regională (FEDER), Fondul Social European (FSE), Fondul European de Orientare şi Garantare Agricolă (FEOGA), secţia "orientare" sau Instrumentul Financiar de Orientare Piscicolă (IFOP).</p>
        <p>Măsurile de informare şi publicitate enunţate în continuare se referă la cadrele comunitare de sprijin (CCS), la programele operaţionale, la documentele unice de programare (DOCUP) şi la programele de iniţiative comunitare, conform definiţiei lor din Regulamentul (CE) nr.1260/1999.</p>
        <p>Publicitatea locală revine autorităţii de gestionare însărcinate cu aplicarea acestor intervenţii. Ea se efectuează în colaborare cu Comisia, care va fi informată cu privire la măsurile luate în acest sens.</p>
        <p>Autorităţile naţionale şi regionale competente iau toate măsurile administrative adecvate pentru a asigura aplicarea efectivă a prezentelor dispoziţii şi pentru a colabora cu Comisia.</p>
        <p>2. Obiectivele acţiunilor de informare şi publicitate şi publicul ţintă</p>
        <p>Acţiunile de informare şi publicitate au drept scop:</p>
        <p>2.1. informarea beneficiarilor potenţiali şi finali, precum şi:</p>
        <p>- autorităţile regionale şi locale şi celelalte autorităţi publice competente,</p>
        <p>- organizaţiile profesionale şi mediile economice,</p>
        <p>- partenerii economici şi sociali,</p>
        <p>- organizaţiile neguvernamentale, în special organismele pentru promovarea egalităţii între sexe şi organismele care acţionează pentru protecţia şi îmbunătăţirea mediului înconjurător,</p>
        <p>- operatorii sau deţinătorii de proiecte,</p>
        <p>cu privire la posibilităţile oferite de intervenţia concertată a Uniunii Europene şi a statelor membre pentru asigurarea transparenţei;</p>
        <p>2.2. informarea opiniei publice privind rolul jucat de Uniunea Europeană în colaborare cu statele membre în sprijinul intervenţiilor menţionate şi a rezultatelor acestora.</p>
        <p>3. Aplicarea măsurilor de informare şi publicitate</p>
        <p>3.1. Norme</p>
        <p>3.1.1. Pregătirea măsurilor</p>
        <p>Măsurile de informare şi publicitate sunt prezentate sub forma unui plan de acţiuni de comunicare pentru fiecare program operaţional şi fiecare document unic de programare (DOCUP). Dacă este cazul, acest plan este prezentat la nivelul CCS. El este aplicat pe răspunderea autorităţii de gestionare desemnate.</p>
        <p>Planul de acţiuni de comunicare cuprinde:</p>
        <p>- obiectivele şi publicul ţintă,</p>
        <p>- conţinutul şi strategia acţiunilor de comunicare şi de informare care decurg de aici, indicând acţiunile care urmează să fie întreprinse ca obiective prioritare ale fiecărui Fond,</p>
        <p>- bugetul indicativ,</p>
        <p>- serviciile administrative sau organismele responsabile de aplicarea lor,</p>
        <p>- criteriile de evaluare folosite la evaluarea acţiunilor întreprinse.</p>
        <p>Planul de acţiuni de comunicare este prezentat în suplimentul de programare, în conformitate cu art. 18 alin. (3) lit. (d) din Regulamentul (CE) nr. 1260/1999.</p>
        <p>3.1.2. Finanţarea</p>
        <p>Sumele prevăzute pentru informare şi publicitate figurează în planurile de finanţare ale cadrelor comunitare de sprijin (CCS), ale DOCUP şi ale programelor operaţionale vizând asistenţa tehnică [credite necesare elaborării, monitorizării şi evaluării intervenţiilor menţionate în art. 17 alin. (2) lit. (e), în art. 18 alin. (2) lit. (b) şi în art. 19 alin. (3) lit. (b) din Regulamentul (CE) nr. 1260/1999].</p>
        <p>3.1.3. Identificarea factorilor responsabili</p>
        <p>Fiecare autoritate de gestionare desemnează persoanele responsabile de informare şi publicitate. Autorităţile de gestionare informează Comisia cu privire la aceste desemnări.</p>
        <p>3.1.4. Dare de seamă</p>
        <p>Cu ocazia întâlnirii anuale prevăzute în art. 34 alin. (2) din Regulamentul (CE) nr.1260/1999, autoritatea de gestionare informează Comisia cu privire la punerea în aplicare a prezentului regulament.</p>
        <p>3.2. Conţinutul şi strategia acţiunilor de informare şi publicitate</p>
        <p>Măsurile care urmează să fie aplicate trebuie să permită realizarea obiectivelor menţionate la pct. 2, adică:</p>
        <p>- asigurarea transparenţei pentru beneficiarii potenţiali şi finali,</p>
        <p>- informarea opiniei publice.</p>
        <p>3.2.1. Asigurarea transparenţei la nivelul beneficiarilor potenţiali şi finali, precum şi al grupurilor menţionate la pct. 2.1</p>
        <p>3.2.1.1. Autoritatea de gestionare asigură în special:</p>
        <p>- publicarea conţinutului intervenţiilor, indicând implicarea Fondurilor Structurale în discuţie, precum şi difuzarea acestor documente şi punerea lor la dispoziţia solicitanţilor interesaţi,</p>
        <p>- stabilirea unei comunicări adecvate privind desfăşurarea intervenţiilor pe toată perioada programării,</p>
        <p>- punerea în practică a unor acţiuni de informare privind gestionarea, monitorizarea şi evaluarea intervenţiilor Fondurilor Structurale finanţate, unde e cazul, prin credite de asistenţă tehnică a intervenţiilor respective.</p>
        <p>Autorităţile de gestionare încearcă să asigure o prezentare omogenă a materialului de informare şi publicitate realizat, în conformitate cu normele prevăzute pentru realizarea instrumentelor de informare şi publicitate descrise la pct. 6. În acest context, se recomandă utilizarea următoarelor mesaje cu privire la misiunea fiecărui Fond:</p>
        <p>FEDER: "Contribuie la reducerea decalajelor de dezvoltare şi de nivel de trai între diverse regiuni şi sub-dezvoltarea din regiunile cele mai defavorizate</p>
        <p>Contribuie la remedierea principalelor dezechilibre regionale în cadrul Comunităţii printr-o participare la dezvoltarea şi la ajustarea structurală a regiunilor cu dezvoltare economică rămasă în urmă şi la reconversia socio-economică a regiunilor"</p>
        <p>FSE: "Contribuie la dezvoltarea locurilor de muncă favorizând angajările, spiritul întreprinzător, adaptabilitatea, egalitatea şanselor şi investeşte în resursele umane"</p>
        <p>FEOGA: "Consacră legătura dintre agricultura multifuncţională şi teritoriu</p>
        <p>Întăreşte şi sprijină competitivitatea agriculturii ca activitate pivot în zonele rurale</p>
        <p>Asigură diversificarea activităţilor în mediul rural</p>
        <p>Facilitează menţinerea populaţiei în zonele rurale</p>
        <p>Conservă şi îmbunătăţeşte mediul înconjurător, peisajul şi patrimoniul"</p>
        <p>IFOP: "Contribuie la atingerea unui echilibru durabil între resursele halieutice şi exploatarea lor</p>
        <p>Modernizează structurile de pescuit pentru a asigura viitorul acestui sector</p>
        <p>Contribuie la întreţinerea unui sector dinamic şi competitiv şi la revitalizarea zonelor dependente de pescuit</p>
        <p>Îmbunătăţeşte aprovizionarea şi valorificarea produselor din peşte".</p>
        <p>3.2.1.2. Autoritatea de gestionare desemnată pentru aplicarea unei intervenţii asigură instituirea unui sistem adecvat de diseminare a informaţiilor destinate asigurării transparenţei faţă de diferiţi parteneri şi beneficiari potenţiali, în special întreprinderile mici şi mijlocii.</p>
        <p>Aceste informaţii presupun menţionarea clară a demersurilor administrative care trebuie întreprinse, descrierea mecanismelor de gestionare a dosarelor, informarea privind criteriile de selecţie a cererilor de oferte şi a mecanismelor de evaluare, precum şi numele sau punctele de contact la nivel naţional, regional sau local ce pot explica funcţionarea intervenţiilor şi criteriile de eligibilitate.</p>
        <p>În cazul măsurilor pentru dezvoltarea potenţialului endogen, al ajutoarelor publice destinate întreprinderilor şi în cazul subvenţiilor globale, această informaţie trebuie transmisă mai ales prin organismele intermediare şi organizaţiile reprezentative ale întreprinderilor.</p>
        <p>3.2.1.3. Pentru categoriile de persoane care ar putea beneficia de o acţiune de formare, angajare sau care aparţin domeniului dezvoltării resurselor umane, autoritatea de gestionare instituie un sistem adecvat de diseminare a informaţiei. În acest scop, ea se asigură de cooperarea dintre organismele de formare profesională, organismele care intervin în domeniul ocupării forţei de muncă, întreprinderile şi grupurile de întreprinderi, centrele de învăţământ şi organizaţiile neguvernamentale.</p>
        <p>3.2.2. Informarea opiniei publice</p>
        <p>3.2.2.1. Pentru a sensibiliza într-o mai mare măsură opinia publică cu privire la rolul Uniunii Europene în sprijinirea intervenţiilor în discuţie şi a rezultatului acestora, autoritatea de gestionare desemnată informează mijloacele de informare în masă, în modul cel mai adecvat, asupra intervenţiilor structurale cofinanţate de Uniunea Europeană. În aceste informaţii, participarea Uniunii Europene trebuie precizată echitabil şi mesajele trebuie să expună misiunile fiecărui Fond, prezentând priorităţile specifice intervenţiilor respective, conform pct. 3.2.1.1.</p>
        <p>Lansarea intervenţiilor, după adoptarea lor de către Comisie, şi fazele importante ale realizării lor fac obiectul acţiunilor de sensibilizare prin mijloacele de informare în masă naţionale sau regionale (presă, radio, televiziune) după caz; în acest scop, se pot folosi în special comunicate de presă, introducerea de articole, suplimente în ziarele cele mai potrivite şi vizitele la amplasamente. De asemenea, se pot folosi şi alte mijloace de informare şi comunicare, cum ar fi pagini web, publicaţii cu exemple de proiecte şi concursuri reuşite bazate pe cele mai bune practici.</p>
        <p>Dacă se recurge la inserări de chenare publicitare, de exemplu sub formă de note de presă sau de comunicate publicitare, participarea Uniunii Europene trebuie menţionată clar.</p>
        <p>Trebuie să se asigure o colaborare adecvată cu biroul de reprezentare a Comisiei în statul membru respectiv.</p>
        <p>3.2.2.2. Măsurile de informare şi publicitate în atenţia publicului cuprind următoarele elemente:</p>
        <p>- cu privire la investiţiile în infrastructură, al căror cost total depăşeşte 500 000 de euro pentru operaţiunile cofinanţate prin IFOP şi 3 milioane de euro pentru toate celelalte operaţiuni:</p>
        <p>- panouri de afişaj ridicate pe locaţiile respective,</p>
        <p>- plăci comemorative permanente pentru infrastructurile accesibile publicului larg,</p>
        <p>se vor realiza conform normelor descrise la pct. 6,</p>
        <p>- cu privire la măsurile cofinanţate privind formarea şi ocuparea forţei de muncă:</p>
        <p>- o informare a beneficiarilor acţiunilor de formare privind participarea lor la o măsură finanţată de Uniunea Europeană,</p>
        <p>- acţiuni de sensibilizare privind rolul Uniunii Europene în acţiunile din domeniul formării profesionale, ocupării forţei de muncă şi dezvoltării resurselor umane,</p>
        <p>- cu privire la investiţiile în întreprinderi, la măsurile de dezvoltare a potenţialului endogen şi la orice altă acţiune ce beneficiază de sprijin financiar comunitar:</p>
        <p>- o informare a beneficiarilor asupra participării lor la o măsură cofinanţată de Uniunea Europeană, prin intermediul formularelor descrise la pct. 6.</p>
        <p>4. Activitatea comitetelor de monitorizare</p>
        <p>4.1. Comitetele de monitorizare asigură o informare adecvată asupra activităţii lor. În acest scop, ele informează, pe cât posibil, mijloacele de informare în masă asupra stadiului intervenţiilor de care se ocupă. Preşedintele răspunde de legăturile cu presa. Reprezentanţii Comisiei participă la legăturile cu presa.</p>
        <p>Trebuie să se prevadă, de asemenea, acţiuni adecvate, prin informarea Comisiei şi a birourilor sale de reprezentare din statele membre cu ocazia manifestărilor importante legate de reuniuni ale comitetelor de control, cum ar fi întâlnirile la nivel înalt sau sesiunile inaugurale.</p>
        <p>4.2. Comitetul de monitorizare examinează raportul anual de execuţie prevăzut în art. 37 din Regulamentul (CE) nr. 1260/1999, care trebuie să conţină un capitol privind măsurile de informare şi publicitate conform art. 35 din acelaşi regulament. Autoritatea de gestionare înaintează comitetului de control o informare privind calitatea şi eficienţa acţiunii întreprinse pentru măsurile de informare şi publicitate, precum şi dovezi pertinente, ca de exemplu fotografii.</p>
        <p>În conformitate cu art. 46 din Regulamentul (CE) nr. 1260/1999, statele membre transmit Comisiei toate elementele de informare de care aceasta trebuie să ţină seama în raportul anual prevăzut în art. 45 din regulamentul menţionat.</p>
        <p>Aceste informaţii trebuie să permită confirmarea privind respectarea dispoziţiilor prezentului regulament.</p>
        <p>5. Parteneriat şi schimburi de experienţă</p>
        <p>Autorităţile de gestionare pot, în orice situaţie, să ia măsuri suplimentare, în special iniţiative care contribuie la buna aplicare a politicii adoptate în cadrul Fondurilor Structurale.</p>
        <p>Ele informează Comisia cu privire la iniţiativele luate, pentru ca aceasta să poată participa la realizarea lor într-un mod adecvat.</p>
        <p>În scopul de a facilita aplicarea ansamblului de dispoziţii din prezentul regulament, Comisia acordă sprijinul său tehnic acolo unde este necesar. Pe baza unui spirit de parteneriat şi a unui interes reciproc, ea pune la dispoziţia autorităţilor respective cunoştinţele şi materialele de care dispune. Ea sprijină schimburile de experienţă dobândită prin aplicarea art. 46 din Regulamentul (CE) nr.1260/1999 şi promovează reţele informale formate din cei responsabili cu informarea. În acest scop, se recomandă ca statul membru să desemneze câte un coordonator pentru fiecare Fond la nivel naţional.</p>
        <p>6. Norme prevăzute pentru realizarea instrumentelor de informare şi publicitate</p>
        <p>Pentru a asigura transparenţa măsurilor cofinanţate prin unul dintre Fondurile Structurale, autoritatea de gestionare competentă răspunde de respectarea măsurilor de informare şi publicitate enumerate în continuare.</p>
        <p>6.1. Panouri</p>
        <p>Panouri de afişaj sunt amplasate pe locaţiile proiectelor pentru investiţiile în infrastructură cofinanţate, ale căror costuri depăşesc sumele prevăzute la pct. 3.2.2.2. Panourile conţin un spaţiu rezervat pentru a sublinia participarea Uniunii Europene.</p>
        <p>Panourile trebuie să aibă o dimensiune adecvată în raport cu importanţa realizării.</p>
        <p>Partea panoului destinată participării comunitare trebuie să îndeplinească următoarele cerinţe:</p>
        <p>- să ocupe cel puţin 25% din suprafaţa totală a panoului,</p>
        <p>- să fie compusă din emblema europeană normalizată şi din textul prezentat în continuare, care vor fi amplasate astfel:</p>
        <p>PROIECT COFINANŢAT</p>
        <p>DE UNIUNEA EUROPEANĂ</p>
        <p>- emblema trebuie să fie reprezentată conform normelor în vigoare,</p>
        <p>- literele folosite la menţionarea participării financiare a Uniunii Europene trebuie să aibă aceleaşi dimensiuni ca şi literele folosite pentru anunţul naţional, însă pot avea o grafie diferită,</p>
        <p>- Fondul în cauză poate fi menţionat.</p>
        <p>Dacă autorităţile competente renunţă la amplasarea unui panou prin care să-şi facă cunoscută intervenţia în finanţarea unui proiect, contribuţia Uniunii Europene va face obiectul unui panou special. În acest caz, dispoziţiile menţionate anterior se aplică prin analogie.</p>
        <p>Panourile de afişaj sunt înlăturate la şase luni cel târziu de la terminarea lucrărilor şi înlocuite cu plăci comemorative, conform indicaţiilor de la pct. 6.2.</p>
        <p>6.2. Plăci comemorative</p>
        <p>Plăci comemorative permanente sunt aplicate pentru realizările accesibile publicului larg (centre de congrese, aeroporturi, gări etc.) cofinanţate prin Fondurile Structurale. Pe lângă emblema europeană, ele trebuie să cuprindă un text care menţionează cofinanţarea Uniunii Europene şi, eventual, a Fondului respectiv.</p>
        <p>În cazul proiectelor de investiţii fizice în întreprinderi, plăcile comemorative sunt instalate pentru o durată de un an.</p>
        <p>În cazul în care o autoritate competentă sau un beneficiar final hotărăşte să aplice panouri, plăci comemorative sau să realizeze publicaţii sau orice altă acţiune de informare pentru proiecte al căror cost total este sub 500 000 de euro pentru operaţiunile cofinanţate prin IFOP şi sub 3 milioane de euro pentru toate celelalte operaţiuni, participarea comunitară trebuie, de asemenea, menţionată.</p>
        <p>6.3. Afişe</p>
        <p>Pentru a informa beneficiarii şi opinia publică cu privire la rolul Uniunii Europene în domeniile dezvoltării resurselor umane, formării profesionale şi ocupării forţei de muncă, al investiţiilor în întreprinderi şi în dezvoltarea rurală, autorităţile de gestionare se asigură de aplicarea afişelor care menţionează contribuţia Uniunii Europene şi, eventual, a Fondului respectiv, pe lângă toate organismele care aplică sau beneficiază de acţiuni finanţate de Fondurile Structurale (agenţii de locuri de muncă, centre de formare profesională, camere de comerţ şi industrie, camere de agricultură, agenţii de dezvoltare regională etc.).</p>
        <p>6.4. Notificarea beneficiarilor</p>
        <p>Orice notificare de sprijin acordat beneficiarilor din partea autorităţilor competente menţionează cofinanţarea Uniunii Europene şi, eventual, suma sau procentul ajutorului financiar provenind de la instrumentul comunitar respectiv.</p>
        <p>6.5. Materialul de informare şi comunicare</p>
        <p>6.5.1. Publicaţiile (broşuri, pliante, scrisori de informare) referitoare la intervenţiile cofinanţate prin Fondurile Structurale conţin pe prima şi ultima pagină o indicaţie clară a participării Uniunii Europene şi, eventual, a Fondului respectiv, precum şi emblema europeană, dacă apare vreo emblemă naţională sau regională.</p>
        <p>Publicaţiile conţin informaţii privind organismul responsabil de informarea celor interesaţi, precum şi autoritatea de gestionare desemnată pentru aplicarea intervenţiei respective.</p>
        <p>6.5.2. Pentru materialul comunicat pe cale electronică (pagini web, bancă de date în atenţia beneficiarilor potenţiali) sau materialul audiovizual, principiile enunţate anterior se aplică prin analogie. În cadrul elaborării planului de acţiuni de comunicare, este important să se folosească noile tehnologii care permit difuzarea rapidă şi eficientă a informaţiilor, dar şi stabilirea unui dialog cu un public cât mai larg.</p>
        <p>În cazul paginilor web privind Fondurile Structurale, se recomandă:</p>
        <p>- să se menţioneze contribuţia Uniunii Europene şi, eventual, a Fondului respectiv cel puţin pe pagina de deschidere (home-page),</p>
        <p>- să se creeze o legătură (hyperlink) către celelalte pagini web ale Comisiei referitoare la diferite Fonduri Structurale.</p>
        <p>6.6. Manifestări de informare</p>
        <p>Cu ocazia organizării unor manifestări de informare (conferinţe, seminarii, târguri, expoziţii, concursuri) privind intervenţiile cofinanţate prin Fondurile Structurale, organizatorii vor face dovada participării comunitare la aceste intervenţii prin prezenţa drapelului european în sala de reuniune şi a emblemei pe documente.</p>
        <p>Birourile de reprezentare a Comisiei în statele membre vor ajuta, atât cât este necesar, la pregătirea şi realizarea acestor manifestări.</p>
        <p>1 JO L 161, 26.06.1999, p. 1.</p>
        <p>2 JO L 152, 18.06.1994, p. 39.</p>
        <p>3 JO L 185, 15.07.1988, p.9.</p>
        <p>4 JO L 337, 24.12.1994, p. 11.</p>
      </div>
    </body>
</html>
