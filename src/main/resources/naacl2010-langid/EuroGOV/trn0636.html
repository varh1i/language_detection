<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Humanit%aacute%rius Seg%eacute%lyek Hivatala - (ECHO) %Eacute%ves jelent%eacute%s 2005 {SEC(2006) 1058} /* COM/2006/0441 v%eacute%gleges */</head>
      <div type="body">
        <p>[pic] | AZ EURÓPAI KÖZÖSSÉGEK BIZOTTSÁGA |</p>
        <p>Brüsszel, 04.08.2006</p>
        <p>COM(2006) 441 végleges</p>
        <p>A BIZOTTSÁG JELENTÉSE</p>
        <p>Humanitárius Segélyek Hivatala - (ECHO) Éves jelentés 2005 {SEC(2006) 1058}</p>
        <p>TARTALOMJEGYZÉK</p>
        <p>1. Bevezetés 3</p>
        <p>2. Általános szakpolitikai kérdések 3</p>
        <p>3. Áttekintés a DG ECHO humanitárius műveleteiről 5</p>
        <p>3.1. Források elosztása 5</p>
        <p>3.2. A 2005-ben megvalósult fő beavatkozások, régiók szerint 7</p>
        <p>3.2.1. Afrika, karibi és csendes-óceáni térség (AKCS-országok) 7</p>
        <p>3.2.2. Orosz Föderáció 7</p>
        <p>3.2.3. Földközi-tengeri térség és Közel-Kelet 8</p>
        <p>3.2.4. Ázsia 8</p>
        <p>3.2.5. Latin-Amerika 8</p>
        <p>3.3. Katasztrófa elhárítási tevékenységek (DIPECHO) 9</p>
        <p>3.4. A humanitárius műveletek fő partnerei 9</p>
        <p>4. Kapcsolatok más EU intézményekkel, tagállamokkal, fő humanitárius partnerekkel és EU-n kívüli adományozókkal 10</p>
        <p>4.1. EU intézmények és tagállamok 10</p>
        <p>4.2. Kapcsolatok a nemzetközi intézményekkel és a fő EU-n kívüli adományozókkal 11</p>
        <p>4.3. Tematikus támogatás 12</p>
        <p>5. Egyéb tevékenységek 12</p>
        <p>5.1. A helyszíneken tevékenykedő szakértők 12</p>
        <p>5.2. Biztonsági kérdések 13</p>
        <p>5.3. Kommunikáció és információ 14</p>
        <p>5.4. Ellenőrzés és értékelések 14</p>
        <p>5.4.1. A kapacitás növelését célzó felülvizsgálatok. 14</p>
        <p>5.4.2. Egy partnerség értékelése 15</p>
        <p>5.4.3. A műveletek értékelése 15</p>
        <p>5.5. Képzés és tanulmányok 15</p>
        <p>6. Következtetés 16</p>
        <p>BEVEZETÉS</p>
        <p>Az Európai Bizottság Humanitárius Segélyek Hivatalának (DG ECHO) feladata az Európai Unión kívüli országokban bekövetkező konfliktusok illetve természeti vagy ember által előidézett katasztrófák áldozatainak nyújtott humanitárius segítségnyújtás. A Hivatal küldetése az élet védelme és oltalma, a szenvedések enyhítése vagy megelőzése, és a humanitárius válsághelyzet által sújtott EU-n kívüli országok lakossága integritásának és méltóságának megóvása[1]. A DG ECHO kizárólag rászorultsági szempontok alapján, a politikai nézeteket figyelmen kívül hagyva tett kötelezettségvállalást e segítség nyújtására.</p>
        <p>Humanitárius szempontból nézve 2005. különösen nehéznek bizonyult az egymást követő jelentős természeti csapások miatt, amelyek a meglévő, egyes esetekben súlyosbodó – pl. Dárfúr - humanitárius válsághelyzeteken túlmenően történtek. Az év a 2004 decemberében az Indiai-óceán partján 12 országot érintő szökőár - az évszázad egyik legjelentősebb csapásának - közvetlen következményeivel kezdődött, ezt követte Afrikában a Szaharától délre fekvő területeket érintő szárazság, egy heves hurrikán szezon Közép-Amerikában és végül, a 2005. októberi földrengés Pakisztánban.</p>
        <p>Ugyanakkor világszerte ezrek vesztették életüket egyéb válsághelyzetekben anélkül, hogy a közvéleményben tudatosult volna ez a sajnálatos helyzet. Ezeket az Európai Bizottság olyan „feledésbe merült válsághelyzeteknek” nevezi, amelyekkel a média nem foglalkozott – vagy már nem foglalkozik – és amelyek áldozatai kevés segítségnyújtásban részesülnek. A DG ECHO egyik célkitűzése, hogy csökkentse az ilyen, többnyire elhúzódó válsághelyzetek áldozatainak szenvedését.</p>
        <p>Általában véve a természeti és az ember által előidézett katasztrófák egyre nagyobb számú embert érintettek világszerte. A természeti csapások száma és súlyossága, valamint az áldozatok száma nőtt, és az előrejelzések szerint ez a tendencia folytatódni fog. Ezzel párhuzamosan a konfliktusok egyre tovább tartanak és egyre pusztítóbbak, még ha a menekültek áradatának száma csökken is.</p>
        <p>A DG ECHO – amellett, hogy az általános humanitárius szükségletekre összpontosít – továbbra is kiemelt figyelmet fordított az olyan átfogó kérdéseknek, mint a sürgősségi és a fejlesztési segélyek közötti kapcsolat (LRRD[2]), a katasztrófákra való felkészülés, valamint a HIV/AIDS, az ivóvíz és a gyermekek problémája.</p>
        <p>E jelentés a DG ECHO 2005-ös főbb tevékenységeit foglalja össze. A melléklet további részleteket tartalmaz – a DG ECHO által támogatott humanitárius műveletek országonkénti áttekintésével.</p>
        <p>ÁLTALÁNOS SZAKPOLITIKAI KÉRDÉSEK</p>
        <p>A humanitárius műveleteken túl a nemrég kialakult válsághelyzetekben, mint például a szökőár (2004. december) és a pakisztáni földrengés (2005. október) során nyert tapasztalatok nemzetközi szinten ösztönözték a gondolkodást a teljes humanitárius rendszer reagálási képességének fejlesztéséről. A nemzetközi reagálás megmutatta, hogy a jelenlegi rendszer nem mindig biztosítja időben az érintett lakosság alapvető szükségleteinek ellátását. Ugyancsak megerősítette, hogy a humanitárius segítségnyújtás terén új szereplők jelentek meg, mint például a tagállamok polgári védelmi egységei vagy a katonaság, melynek logisztikai kapacitása létfontosságúnak bizonyult a gyorssegély intézkedések során.</p>
        <p>E folyamat eredményeképpen a humanitárius reagálások kiszámíthatóságának, időszerűségének és eredményességének fejlesztését célzó humanitárius segítségnyújtási ENSZ reformok sorát hagyta jóvá az ENSZ szervezete, köztük az ENSZ közgyűlése, az ECOSOC[3] és a Humanitárius Ügyek Intézményközi Állandó Bizottsága. A reform program olyan elemeket tartalmaz, mint a humanitárius reagálási képesség és a Humanitárius Ügyek Koordinációs Rendszerének erősítése, valamint a kiszámítható források biztosítása.</p>
        <p>A DG ECHO 2005. során végig aktívan őrködött annak biztosításán, hogy a pártatlanság, a semlegesség és a függetlenség humanitárius elvei mind az EU intézményeinek, mind a nemzetközi fórumok napirendjén kiemelt helyen szerepeljenek. Ezt tükrözte a szökőárat követő, EU által támogatott cselekvési terv az EU katasztrófákra való reagálási képességének erősítéséről, amely megerősíti, hogy az EU segítségnyújtó műveleteinek tiszteletben kell tartania a humanitárius elveket.</p>
        <p>A DG ECHO 2005-ben továbbra is követte a hatékony humanitárius segítségnyújtási (GHD) kezdeményezést és a végrehajtási csoport számos technikai ülésén vett részt Genfben és Londonban. 2005-ben a GHD-vel kapcsolatos munka a teljesítmény-mérésekre/mutatókra, szakértői értékelésekre, valamint az OECD/DAC-ra és a jelentési kötelezettségek harmonizációjára összpontosult. 2005 júliusában a DG ECHO részt vett egy magas szintű ülésen, amelyet a kanadai kormány rendezett New Yorkban, hogy felmérjék a Stockholmi végrehajtási terv megvalósításában elért haladást. Az ENSZ ECOSOC 2005-ös humanitárius részlegének hátterében a DG ECHO a „Hatékony humanitárius segítségnyújtás – a haladás értékelése két év elteltével” című panelbeszélgetésen is részt vett.</p>
        <p>Végül, a DG ECHO az ágazati és keresztirányú prioritásokkal is foglalkozik, valamint – amikor ez lehetséges és helytálló – a fejlesztési tevékenységekre irányuló átmeneti folyamatokat (LRRD) is ösztönzi, ami a sikeres kivonulási stratégia feltétele. Ebben az összefüggésben a DG ECHO fokozatosan csökkentette műveleteit Angolában és fejlesztési szereplőknek adta át feladatait Tádzsikisztánban és Kambodzsában, azzal a szándékkal, hogy 2006-ban teljes mértékben kivonul. A Kongói Demokratikus Köztársaságban a DG ECHO egyes területeken a tevékenységeit a DG DEV-nek és a Világbanknak át tudta adni, lehetővé téve, hogy a legveszélyeztetettebb és legzavarosabb területekkel foglalkozzon az ország keleti részén.</p>
        <p>Ami a gyermekeket illeti, 2005-ben tovább dolgoztak a humanitárius válsághelyzetek által érintett gyermekekre vonatkozó politikai iránymutatásokon. Ezek az iránymutatások 2006-ban kapják meg végleges formájukat. 2005-ben 42 szerződés kezelte kiemelt helyen a gyermekekkel kapcsolatos tevékenységeket (pl. terapeutikus élelmezés, védőoltások, a gyermekkatonák re-integrálása) összesen 30 millió EUR összegben. Ezen felül számos más szerződés vonatkozik több kedvezményezettre, és mégis tartalmaz kifejezetten a gyermekekre irányuló részt.</p>
        <p>2005. végén a szükséghelyzetekben rendelkezésre álló ivóvízről és higiéniai körülményekről szóló áttekintés és iránymutatás került közzétételre a DG ECHO weboldalán. Ezeket a fő partnereknek bemutatták, akik jól fogadták.</p>
        <p>ÁTTEKINTÉS A DG ECHO HUMANITÁRIUS MűVELETEIRőL</p>
        <p>Források elosztása</p>
        <p>A Hivatal által nyújtott támogatások regionális megoszlása jól tükrözi, hogy a DG ECHO 2005-ben a globális humanitárius szükségletek változásaival összhangban reagált a humanitárius szükséghelyzetekre, amelynek során a „feledésbe került válsághelyzetek” kiemelt figyelmet kaptak. Annak biztosítása érdekében, hogy a műveleteit a rászorultság függvényében végezze, a Hivatal munkaprogramjának alapjául egy, a rászorultság világméretű felmérésén (GNA) alapuló módszert alkalmazott. E módszer segítségével több mint 130 fejlődő ország általános helyzete hasonlítható össze mutatók (a humán fejlesztés, a szegénység, a természeti katasztrófák kockázata, a konfliktusok, a menekültek, a saját hazájukon belül lakóhelyüket elhagyni kényszerült személyek (IDP-k), az öt éven aluliak alultápláltsága és halandósága, illetve egyéb adományozói hozzájárulások) alapján.</p>
        <p>Az értékelés eredménye megtalálható az Europa-szerveren: http://ec.europa.eu/comm/echo/information/strategy/index_fr.htm.</p>
        <p>A DG ECHO 2005-ben összesen 652,5 millió EUR értékben, 91 finanszírozási határozat segítségével reagált a humanitárius válsághelyzetekre: 629,33 millió EUR-t a Bizottság költségvetéséből finanszírozott és 23,2 millió EUR-t az EFA-tól hívott le. A kötelezettségvállalási előirányzatok végrehajtása 100%-os volt. Az AKCS-országok kapták a legtöbb támogatást (244,2 millió EUR), és csak kevéssel maradt le Ázsia (239,25 millió EUR – a szökőárral kapcsolatos műveleteket is beleértve). Az alábbi táblázat áttekintést nyújt a 2005-ben elfogadott humanitárius segítségnyújtási határozatok földrajzi megoszlásáról (az összegek millió euroban vannak megadva):</p>
        <p>Egység/Régió | Összeg millió EUR-ban |</p>
        <p>ECHO -1: Afrika, karibi és csendes-óceáni régió | 244,217 | 37% |</p>
        <p>Afrika szarva [4] | 85,120 | 13% |</p>
        <p>Nagy-tavak vidéke | 71, 000 | 11% |</p>
        <p>Nyugat-Afrika | 52,550 | 8% |</p>
        <p>Karibi, csendes-óceáni, indiai-óceáni térség | 8,297 | 1% |</p>
        <p>Dél-Afrika | 27,250 | 4% |</p>
        <p>ECHO -2: Kelet-Európa, Orosz Föderáció, Dél-Kaukázus, Közép-Ázsia (Mongóliával), Közel-Kelet, Földközi-tengeri térség | 84,087 | 13% |</p>
        <p>Orosz Föderáció, Dél-Kaukázus és Közép-Ázsia (Mongóliával) | 35,200 | 6% |</p>
        <p>Földközi-tengeri országok | 9,311 | 1% |</p>
        <p>Közel-Kelet | 39,576 | 6% |</p>
        <p>ECHO -3: Ázsia, Közép- és Dél-Amerika | 256,945 | 40% |</p>
        <p>Ázsia (a szökőárra fordított 122,83 EUR-val) | 239,245 | 37% |</p>
        <p>Közép- és Dél-Amerika | 17,700 | 3% |</p>
        <p>Dipecho – Katasztrófákra való felkészülés [5] | 17,500 | 3% |</p>
        <p>Tematikus támogatás | 20,500 | 3% |</p>
        <p>Technikai segítségnyújtás (szakértők és előlegszámlák) | 22,750 | 3% |</p>
        <p>Támogatáscélú támogatások (ellenőrzés, értékelés, információ és kommunikáció, stb.) | 6,500 | 1% |</p>
        <p>ÖSSZESEN 2005-BEN | 652,499 | 100% |</p>
        <p>Az e felmérés alapján megállapított rangsorolás szerint az országok felső 25%-a tartozik a leginkább, a középső 50%-a a közepesen, míg a fennmaradó 25%-a a kevésbé rászoruló országok közé. A felmérés segítségével a DG ECHO nagyobb rálátással tudja felmérni a rászorultság által vezérelt stratégiája eredményességét.</p>
        <p>E módszert a 2005. december 31-i állapot szerinti eredményekre alkalmazva kiderül, hogy az Európai Fejlesztési Alapból (EFA) és a költségvetés 23 02 alcíméből előirányzott 652,5 millió EUR[6] 48%-át (312 millió EUR-t) a leginkább rászoruló országok, 21%-át (136,8 millió EUR-t) a közepesen rászoruló országok, míg 1,0%-át (6,9 millió EUR-t) a kevésbé rászoruló országok (az ún. rászoruló térségek) kapták. A fennmaradó összeget (196,6 EUR vagy 30%) a szökőárra való reagálást szolgáló tevékenységekre (122,83 millió EUR), katasztrófa-elhárítási tevékenységekre („DIPECHO” program), tematikus támogatásra, technikai segítségnyújtásra, valamint támogatáscélú kiadásokra fordították.</p>
        <p>A DG ECHO segítségnyújtási stratégiájában továbbra is a feledésbe merült válsághelyzetek álltak a középpontban. Ez olyan helyzetekre vonatkozik, ahol valamely jelentős humanitárius rászorultság kevés figyelemben részesül az adományozók – amit a nyújtott támogatás szintje tükröz – és a média részéről. Annak az elemzésnek és módszernek az alapjául, amelyet a DG ECHO a feledésbe merült válsághelyzetek azonosítása érdekében végez, egyrészt a mennyiségi adatok (szerény médiaszereplés, vagy a magas fokú rászorultság mellett alacsony adományozói támogatás), másrészt a minőségi szempontok (a DG ECHO szakértői és szakelőadói által végzett szemle) szolgálnak. 2005-ben a feledésbe merült válsághelyzetekkel sújtott területek közé tartozott Algéria (Nyugat-Szahara), Indonézia, Mianmar/Thaiföld, Nepál, Észak-Kaukázus (Csecsenföld), Tádzsikisztán, Szomália és Uganda. Az év során a fenti válsághelyzetekre összesen 89,1 millió EUR támogatást utaltak ki, ami az EFA-tól és a költségvetés 23 02 alcíméből előirányzott 652,5 millió EUR 13,6%-át, valamint a földrajzi határozatokban előirányzott összegek 20%-át (462,4 millió EUR-t) jelenti, szökőár nélkül.</p>
        <p>A 2005-ben megvalósult fő beavatkozások, régiók szerint</p>
        <p>E beavatkozások részletei megtalálhatóak a melléklet I. részében.</p>
        <p>Afrika, karibi és csendes-óceáni térség (AKCS-országok)</p>
        <p>2005-ben a DG ECHO 244 milliót utalt ki az AKCS-országok részére. A legfontosabb beavatkozások a következő térségekben történtek:</p>
        <p>- Szudán : az észak és dél között 20 éve tartó konfliktust követően 2005 januárjában kezdeményezett békefolyamatot nem terjesztették ki Dárfúrra, ahol a helyzet még kaotikusabbá és lobbanékonyabbá vált. Az afrikai kontinensen Dárfúrban zajlik a legnagyobb nyílt konfliktus. A konfliktus által érintett és segítségnyújtásra szoruló emberek száma tovább nőtt, a dárfúri régió lakosságának felét is elérve. Az eredeti 20 millió EUR juttatás gyorsan kimerült, majd több költségvetési kiegészítést kérelmeztek az év során, ami összesen 45 millió EUR-t tett ki, de ehhez hozzá kell adni a Csádban tartózkodó szudáni menekülteknek juttatott 12 millió EUR-t is.</p>
        <p>- Kongói Demokratikus Köztársaság , támogatás összesen 38 millió EUR értékben. Az ország keleti része (Felső-Zaire, Kivu és Shaba) továbbra is veszélyeztetett annak ellenére, hogy erőteljes ENSZ haderő telepítés történt és így aránylag javult a helyzet. 2005-ben a lakóhelyüket elhagyni kényszerült, az újra települő és a befogadó családok átfogó, közösségi alapú, a közvetlen szükségletek kielégítése mellett a termelő tevékenységhez való visszatérést elősegítő segélycsomagot kaptak, ezáltal hozzájárulva a konfliktus által érintett területek stabilizációjához.</p>
        <p>- Nyugat-Afrika part menti térsége (Guinea, Libéria és Elefántcsontpart): A 2005-ben kiutalt keretet (29,2 millió EUR) a jelentős menekült lakosságra és a saját hazájukon belül lakóhelyüket elhagyni kényszerült személyekre (IDP) fordították, akiknek a normális élethez való visszatérésben nyújtottak segítséget.</p>
        <p>- Niger és Mali: A DG ECHO gyorsan kiutalt 8,3 millió EUR-t a 2005-ben Nigerben és Maliban hirtelen felmerült élelmezési válsághelyzet enyhítésére. A lakosság legveszélyeztetettebb része számára az alapvető egészségügyi ellátáshoz való jobb hozzáférés biztosítása és az élelmezési központok üzemeltetése elsőbbséget élvezett.</p>
        <p>Orosz Föderáció</p>
        <p>Ami az Észak-Kaukázust illeti, nincs kilátásban tartós békerendezés és a csecsenföldi rendezetlen konfliktus hatásai az egész régióban érezhetőek voltak, ahol az erőszak az év során tovább terjedt. A lakosság alapvető szükségleteit a több mint öt éve tartó konfliktus során a nemzetközi közösség továbbra is többnyire elhanyagolta. Ez a feledésbe merült válsághelyzet maradt a DG ECHO egyik operatív prioritása, 26,3 millió EUR finanszírozással.</p>
        <p>Földközi-tengeri térség és Közel-Kelet</p>
        <p>Tekintettel a borzasztó humanitárius helyzetre és arra, hogy nincs politikai megoldás a konfliktusra, a Hivatal a palesztin lakosság támogatására a megszállt palesztin területeken, illetve Szíriában, Jordániában és Libanonban, továbbra is jelentős pénzügyi támogatást (36,6 millió EUR) nyújtott, valamint a szaharai menekülteknek Algériában, akik továbbra is teljes mértékben függenek a humanitárius segítségnyújtástól (9,3 millió EUR).</p>
        <p>Ázsia</p>
        <p>Bár a szökőár 2004. utolsó napjaiban következett be és a sürgős döntéseket az elkövetkező napokban hozták meg, szinte minden tevékenység 2005-ben történt. A műveletek nagyobbik része Indonéziában és Sri Lankán valósult meg, de kisebb műveleteket Indiában, a Maldív-szigeteken és Thaiföldön is hajtottak végre. A bizottsági eljárások lehetővé tették a gyors reagálást a szökőárra: 3 millió EUR-t ítéltek oda a katasztrófa napján, amit további 20 millió EUR követett a következő öt napon belül. 2005 februárjában további 80 millió EUR-t nyújtottak, amit 2005 decemberében 20 millió EUR követett, a teljes összeget 123 millió EUR-ra emelve. A finanszírozás magas szintje különösen a sürgősségi segítségnyújtási szakaszból az újjáépítési szakaszba való áttérés vártnál hosszabb volta miatt bizonyult helyesnek[7].</p>
        <p>2005 októberében egy pusztító földrengés történt Pakisztánban és Indiában, amely 75 000 emberéletet követelt[8]. Két nappal a katasztrófa után 3 millió EUR elsődleges sürgősségi segélyt utaltak ki és 4 nappal később további forrásokat (10 millió EUR) mozgósítottak, nevezetesen az Európai Bizottság gyorssegély tartalékából. A DG ECHO összesen 48 millió EUR-t tudott kiutalni az év végéig.</p>
        <p>A DG ECHO 20 millió EUR-t mozgósított az afgán válsághelyzet áldozatai számára, ami fedezte a menekültek nyilvántartásba vételét és átszállítását Pakisztánból és Iránból Afganisztánba; menedékhelyet, ivóvizet és higiéniai körülményeket a legrászorultabbaknak Afganisztánban; valamint folyamatos támogatást a legrászorultabbaknak a maradó menekültek közül.</p>
        <p>2005-ben a DG ECHO Észak-Koreában folytatta fontos közreműködését, 13,7 millió EUR pénzügyi támogatást fordítva az egészségügyi szolgáltatásokra, ivóvízre és higiéniai körülményekre, valamint az alapvető egészségügyi felszerelések biztosítására.</p>
        <p>Latin -Amerika</p>
        <p>A fő beavatkozás Kolumbiában történt, ahová 12 millió EUR-t utaltak ki az erőszak által érintett lakosság támogatására. 2005 első nyolc hónapjában több mint 39 000 ember kapott élelmiszert és nem élelmiszer-jellegű cikkeket a lakóhelyük elhagyására való kényszerülést követő három hónapon belül. E vészhelyzeti időszakot követően több mint 70 000 lakóhelyét elhagyni kényszerült, elzárt és elszigetelt közösségben, valamint veszélyeztetett befogadó közösségben élő személy részesült segítségnyújtásban, nem élelmiszer-jellegű cikkek, biztonságos ivóvízhez való hozzáférés, alapvető egészségügyi szolgáltatások, továbbá gyermekek számára oktatási szolgáltatások és pszichoszociális segítségnyújtás formájában.</p>
        <p>Katasztrófa elhárítási tevékenységek (DIPECHO)</p>
        <p>Az 1257/96 rendelet 2f cikke rendelkezésének megfelelően a DG ECHO a világ számos olyan régiójában támogatja a katasztrófa elhárítási tevékenységeket, ahol várhatóak természeti csapások, azért, hogy segítsék a lakosságot egy új katasztrófa esetében gyorsan reagálni és ezáltal életeket menthessenek meg. A világ lakosságát 2005-ben érintő óriási katasztrófák bizonyították e tevékenységek értékét.</p>
        <p>A katasztrófa elhárítási tevékenységeket többnyire olyan országokban hajtják végre, ahol a DG ECHO már támogat humanitárius tevékenységeket, de a DIPECHO projektek jelenthetik akár a DG ECHO egyetlen tevékenységét is a térségben, mint például 2005-ben Vietnámban, Nicaraguában vagy az Andok országaiban. A DIPECHO keretein belül a DG ECHO 2005-ben az Andok Közösséget, Közép-Ázsiát, Dél-Ázsiát és a Karib-térséget érintő cselekvési terveket fogadott el, összesen 17,5 millió EUR értékben. Azért választották ki ezeket a régiókat, mert itt a természeti csapások nagy kockázatot jelentenek és a lakosság nagyon veszélyeztetett, figyelembe véve a helyi erőforrások és helytállási képesség hiányát is.</p>
        <p>Ezenkívül módszeresen bevonnak egy katasztrófákra való felkészülési elemet is a természeti csapásokra való humanitárius célú reagálásokba. Például ez történt a szökőár, a pakisztáni földrengés vagy a karibi régióban pusztító hurrikánok áldozatait támogató határozatok meghozatalakor.</p>
        <p>A humanitárius műveletek fő partnerei</p>
        <p>A DG ECHO az általa nyújtott humanitárius segítségnyújtást partnereken keresztül hajtja végre. A DG ECHO körülbelül 200 nem kormányzati szervezettel, ENSZ intézménnyel és nemzetközi szervezettel, mint például a Vöröskereszt Nemzetközi Bizottságával és a Vöröskereszt és Vörös Félhold Társaságok Nemzetközi Szövetségével dolgozik együtt.</p>
        <p>A DG ECHO számára fontos, hogy sokféle partnere legyen. Ez teszi lehetővé a növekvő rászorultsági lista hatékony kezelését az egész világon. A DG ECHO egyre szorosabb munkakapcsolatot alakít ki a partnereivel, mind a politikai kérdések, mind a humanitárius műveletek irányításának szintjén.</p>
        <p>2005-ben a DG ECHO a műveleteit főleg nem kormányzati szervezeteken (54%), ENSZ intézményeken (32%) és nemzetközi szervezeteken (11%) keresztül hajtotta végre. A partnercsoportok közötti éves eloszlás további részleteit megtekintheti a melléklet II.5. és II.6. pontja alatt.</p>
        <p>Végül évente támogatási eszközt hoznak létre a nem kormányzati szervezetekkel történő jobb együttműködés ösztönzése és azok kapacitásának megerősítése érdekében. Ez összhangban van számos, a DG ECHO által megjelölt prioritással és célja kisebb támogatásokat juttatni képzési kezdeményezésekhez vagy tanulmányokhoz. Ugyancsak hozzájárul a humanitárius kérdések megértéséhez és a megfelelő politikai reakciók kialakításához. Egy ajánlattételi felhívást követően 2005 augusztusában összesen 500 000 EUR értékben ítéltek oda támogatásokat. A kiválasztott négy projekt célja a humanitárius nem kormányzati szervezetek adminisztratív képességeinek fejlesztése, valamint a minőségi javulás a műveletek tervezése, kivitelezése és végrehajtása terén.</p>
        <p>KAPCSOLATOK MÁS EU INTÉZMÉNYEKKEL, TAGÁLLAMOKKAL, Fő HUMANITÁRIUS PARTNEREKKEL ÉS EU-N KÍVÜLI ADOMÁNYOZÓKKAL</p>
        <p>EU intézmények és tagállamok</p>
        <p>2005-ben a DG ECHO továbbra is EU szinten aktívan dolgozott azon, hogy a humanitárius elvek az EU intézmények napirendjén a kiemelkedő kérdések között szerepeljenek.</p>
        <p>A Humanitárius Segélyek Hivatala más bizottsági szolgálatokkal (Külkapcsolati Főigazgatóság, Fejlesztési Főigazgatóság, Európai Támogatások Együttműködési Hivatala és Környezetvédelmi Főigazgatóság) is szoros kapcsolatot tartott fenn a következetes, átfogó közösségi reakció biztosítása érdekében. Ezen felül a DG ECHO különböző üléseken és tanácsi munkacsoportokon is részt vett, hogy ismertesse különleges küldetését és a kapcsolatát más, sürgősségi fellépésekben résztvevő EU-s eszközökkel.</p>
        <p>A szökőárat követően egy uniós cselekvési tervet fogadtak el, amely a katasztrófákra való reagálási képesség további fejlesztését szolgáló folyamatot indított el. Az uniós cselekvési terv lehetséges intézkedéseket – többek között a meglévő eszközök jobb felhasználását, amit fejleszteni lehetne - jelölt meg az EU-n belüli és az azon kívüli katasztrófák kezelésére. A DG ECHO hozzájárult „az EU harmadik országok katasztrófáira és válságaira történő reagálásának erősítéséről” szóló bizottsági közlemény megfogalmazásához, amelyet e cselekvési tervre (2005. április 20.) reagálva fogadtak el[9]. Ebben a közleményben a DG ECHO számos, az EU-n kívüli katasztrófákra történő humanitárius reagálás megvalósításának és összehangoltságának megerősítését célzó intézkedést jelölt meg, mint például (1) a helyszínen tevékenykedő szakemberek számának növelését; (2) az Egyesült Nemzetek Humanitárius Ügyekért felelős Koordinációs Hivatalának (OCHA), az Egyesült Nemzetek Szervezetének katasztrófafelmérő és koordináló csoportjainak (UNDAC) és a Vöröskereszt FACT[10] értékelési és koordinációs módszertanának megismertetését a szakemberekkel (annak érdekében, hogy a szükségletek felmérése során termékeny együttműködés jöhessen létre); végül (3) a DG ECHO regionális területi irodái szintjén olyan előretolt, gyorsan mobilizálható készenléti kapacitás létrehozását, amely lehetővé teszi a vészhelyzetekre szakosodott és több ágazatot képviselő szakemberekből álló csoportok 24 órán belül történő bevetését.</p>
        <p>A Tanács Főtitkárságán az EU katonai állományának (EUMS) polgári-katonai sejtjébe a Bizottság két képviselőt nevezett ki. A DG ECHO szoros kapcsolatot tart fenn ezzel az újonnan létrehozott szervvel, hogy biztosítsa, a humanitárius elvek és az ENSZ iránymutatásai megfelelően tükröződjenek a sejt munkájában, és különösen a sejt által kidolgozott, a stratégiai tervezést szolgáló vonatkozó forgatókönyvekben.</p>
        <p>A DG ECHO hozzájárult egy válságkezelési forgatókönyv humanitárius elemének kidolgozásához is. A DG ECHO úgy vélte, hogy ez egy lehetőség felhívni a figyelmet arra, hogy nem csak egy válságkezelési eszköz: a tevékenysége nem politikai megfontolásoktól függ, hanem csakis a természeti vagy az ember által előidézett katasztrófák áldozatainak szükségletei irányítják, a humanitárius elveknek és a nemzetközi humanitárius jognak megfelelően.</p>
        <p>Végül a Humanitárius Segélybizottság (HAC) 2005-ben nyolc ülést tartott a tagállamok képviselőivel. Ezen felül a luxemburgi és a brit elnökség két nem hivatalos HAC ülést hívott össze, a nemzetközi humanitárius jog, illetve a humanitárius reformok megtárgyalására.</p>
        <p>Kapcsolatok a nemzetközi intézményekkel és a fő EU-n kívüli adományozókkal</p>
        <p>Ahogy az általános szakpolitikai kérdések tárgyalásakor már utaltunk rá, az elmúlt néhány évben a humanitárius vészhelyzetekre való nemzetközi reagálások megmutatták, hogy a jelenlegi rendszer lehetővé teszi az egyes válsághelyzeteknél az eltérő reagálást, de jelentős válsághelyzetben a meglévő kapacitás szintje gyakran nem elég akár az alapvető szükségletek megfelelő módon történő kielégítésére sem. 2005. olyan év volt, amely a nemzetközi humanitárius rendszer lehetséges reformprogramjának alapos átgondolására ösztönzött.</p>
        <p>2005 márciusában az ENSZ főtitkára előterjesztette „Nagyobb szabadságban” című jelentését. Ami a humanitárius segítségnyújtást illeti, a jelentés megállapította, hogy 3 kulcsfontosságú területen van szükség a rendszer fejlesztésére: az operatív ENSZ intézmények és azok nem kormányzati szervezeti végrehajtó partnereinek kiszámíthatóbb és időszerűbb finanszírozása a gyorssegély tevékenységek vállalásakor; mind a helyszíni, mind a központi szintű koordináció megerősítése; valamint a reagálási képesség megerősítése, beleértve a világosabb ágazati felelősséget és elszámoltathatóságot.</p>
        <p>2005. során a DG ECHO végig gondosan figyelte mindezeket a fejleményeket. Részt vett a humanitárius reformmal kapcsolatos üléseken és hozzászólt a különböző tárgyalt kezdeményezésekhez.</p>
        <p>2005 decemberében Michel biztost meghívták, hogy vegyen részt az Ügynökségek Közötti Állandó Bizottság (IASC) ülésén. Az Ügynökségek Közötti Állandó Bizottság (IASC) egy egyedülálló, ügynökségek közötti fórum a kulcsfontosságú ENSZ-es és nem ENSZ-es humanitárius partnerekkel való koordinációra, a politikák kialakítására és a döntéshozatalra. Michel biztos találkozott minden ENSZ operatív szervezet, a Vörös Kereszt Nemzetközi Bizottsága, a Vörös Kereszt és Vörös Félhold Társaságok Nemzetközi Szövetsége és a Nemzetközi Migrációs Szervezet vezetőivel, valamint a nem kormányzati szervezetek képviselőivel. Michel biztos megosztotta a Bizottság nézeteit a humanitárius rendszer reformjáról az IASC tagjaival.</p>
        <p>2005-ben a fő partnerekkel (OCHA – ENSZ Humanitárius Ügyeket Koordináló Irodája, UNICEF, WHO, WFP – ENSZ Világélelmezési Programja, ICRC - Vörös Kereszt Nemzetközi Bizottsága, IFRC - Vörös Kereszt Nemzetközi Szövetsége, UNHCR - Egyesült Nemzetek Menekültügyi Főbiztossága, VOICE - Válsághelyzetben Együttműködő Önkéntes Szervezetek, valamint multiszektorális keretrendszer) az éves stratégiai programpárbeszéd keretei között üléseket tartottak az egyes szervezetek stratégiájának és prioritásainak megtárgyalására.</p>
        <p>A szökőárra történő reagálás első tanulságainak levonása érdekében a DG ECHO részt vett a „Hat hónappal a szökőár után: értékelés az EU és az ENSZ által” című rendezvényen, amelyet az EU soros elnöksége (Luxemburg) és az ENSZ OCHA szerveztek.</p>
        <p>A DG ECHO különböző üléseken is részt vett, amelyeken más fő adományozókkal mélyrehatóan tárgyaltak olyan kérdésekről mint a humanitárius elvek vagy a katonai és polgári védelmi eszközök humanitárius műveletekben való felhasználása.</p>
        <p>A fő EU-n kívüli adományozókkal való kapcsolatát illetően a DG ECHO folytatta az Egyesült Államok kormányzatával való párbeszédét a humanitárius politikák/reagálások koordinálására, valamint a jelenlegi válsághelyzetekben a humanitárius fejleményeket érintő közös aggályok megvitatására. Az ECHO/Egyesült Államok stratégiai párbeszéd évenkénti ülése folytatódott.</p>
        <p>Az Egyesült Államokkal közösen szervezett libériai és guineai misszió a libériai menekültek és a saját hazájukon belül lakóhelyüket elhagyni kényszerült személyek önkéntes hazatérésének ellenőrzésére az első negyedévben zajlott le. A misszió közös ajánlásait a „Koordinációról, a hazatelepülésről, a saját hazájukon belül lakóhelyüket elhagyni kényszerült személyekről, élelmezési helyzetről és az átmenetről” közösen adták át az ENSZ Menekültügyi Főbiztosságának, az OCHA-nak, a WFP-nek, valamint a libériai humanitárius koordinátornak.</p>
        <p>A DG ECHO a Kanadai Nemzetközi Fejlesztési Ügynökség (CIDA) képviselőivel is találkozott a jövőbeli együttműködés lehetőségének feltárása érdekében.</p>
        <p>Tematikus támogatás</p>
        <p>A humanitárius segítségnyújtás tényleges megvalósításában a fő nemzetközi humanitárius szervezetek (ENSZ és Vöröskereszt mozgalom) által betöltött központi szerep miatt a DG ECHO továbbra is támogatta azok intézményes kapacitásának megerősítését a tematikus támogatási programokon keresztül.</p>
        <p>2005-ben a DG ECHO anyagilag támogatta a következőket: informatikai rendszerek kifejlesztését az ENSZ Humanitárius Ügyeket Koordináló Irodája által (4 millió EUR), többek között humanitárius információs központok (pl. Sri Lanka, Aceh, Niger, Pakisztán), a ReliefWeb, illetve a globális katasztrófa-riasztási és koordinációs rendszer (GDACS) felállításával; a WHO egészségügyi vészhelyzetekre való reagálási képességének megerősítését (4 millió EUR); a Vörös Kereszt Nemzetközi Bizottságának a fegyveres konfliktusok áldozatainak védelmét szolgáló tevékenységeit (4 millió EUR) (pl. Közép-Afrikai Köztársaság, Kongói Demokratikus Köztársaság, Ruanda, Azerbajdzsán, Fülöp-szigetek és Pakisztán), valamint az ENSZ Menekültügyi Főbiztossága védelmi programját (5 millió EUR). A tematikus támogatás a Nemzetközi Vörös Kereszt Szövetségének katasztrófa-kezelési programjához is hozzájárult (3,5 millió EUR). 2005-ben az UNICEF által irányított gyermekvédelmi (2 millió EUR) és katasztrófákra való felkészülési (5,7 millió EUR) projekteket is hajtottak végre az előző évből származó forrásokból.</p>
        <p>EGYÉB TEVÉKENYSÉGEK</p>
        <p>A helyszíneken tevékenykedő szakértők</p>
        <p>Az EU harmadik országok katasztrófáira és válságaira történő reagálásának erősítéséről szóló cselekvési terv (lásd 4.1. pont) a helyszínen tevékenykedő ECHO szakemberek számának jelentős növekedését jelezte előre.</p>
        <p>A DG ECHO azt a középtávú célt tűzte ki, hogy körülbelül 100 szakértő legyen a terepen 2005 végére. Következésképpen 41 új álláshelyet hoztak létre, amelyek közül 5 közvetlenül kapcsolódik a szökőárhoz. 28 a 6 regionális támogatási hivatal létszámát növeli és 8 olyan új álláshely, amely a meglévő és az új hivatalokat bővíti. 2005 végére 83 szakértő volt a helyszíneken és további 13 szakértőt jelöltek ki, akiknek a szerződése 2006 első felében kezdődik.</p>
        <p>A regionális támogatási hivatalok létszámának növelésével együtt járt az egyes hivatalok standard szervezetének meghatározása, valamint egyes szakértői álláshelyek, pl. gyors reagálási koordinátor, vándorló tisztviselő, biztonsági tisztviselő és egészségügyi, élelmiszersegély, élelmiszer-biztonsági, táplálkozási és katasztrófa elhárítási kérdésekben jártas ágazati szakemberek szükség szerinti kiküldése, valamint a tematikus támogatással foglalkozó szakértői csoport létrehozása.</p>
        <p>A cél az volt, hogy lehetővé tegyék a DG ECHO számára, hogy új válsághelyzetekben gyorsan ki tudja küldeni szakértőit a humanitárius szükségletek felmérésére és, hogy részt tudjon venni a többi fő szervezettel együtt a humanitárius tevékenységek helyszínen történő koordinálásában. A DG ECHO 2005 októberében próbára tehette kibővített szervezetét a Pakisztánban, Indiában és Afganisztánban történt jelentős földrengést követően, amikor a szakértőket aznap mozgósították a sürgősségi felmérések elvégzésére és ez egy azonnali elsődleges sürgősségi határozatot eredményezett.</p>
        <p>Különleges szakértői hálózatokat és munkacsoportokat hoztak létre, hogy a DG ECHO politikáiban az összehangoltság és következetesség biztosítása érdekében technikai tanácsadást és támogatást nyújtsanak mind a központoknak, mind a helyszíneken, valamint operatív iránymutatások és elfogadott gyakorlatok létrehozására.</p>
        <p>Biztonsági kérdések</p>
        <p>A helyszínen tevékenykedő humanitárius alkalmazottak biztonsága növekvő gondot jelent minden humanitárius szervezetnek. A humanitárius munkavállalók között történt halálesetek száma jelentősen nőtt az elmúlt pár évben.</p>
        <p>Ezért a DG ECHO 2005-ben biztonsági felülvizsgálatot kezdett a 2004-es biztonsági vizsgálat nyomon követésére. A 2004-es vizsgálat számos olyan területet azonosított, amelyek a humanitárius szervezetek további figyelmét igénylik, többek között: az oktatók biztonsági képzését; információk összegyűjtését (beleértve a statisztikai adatok gyűjtését), az összegyűjtött információk elemzését és terjesztését; valamint nem kormányzati szervezetek biztonsági koordinációs rendszereit.</p>
        <p>E második felülvizsgálattal a DG ECHO szándéka a nem kormányzati szervezetek további segítése a humanitárius alkalmazottak biztonságára vonatkozó felelősségük teljesítésében. E felülvizsgálat azáltal teremt értéket, hogy elsődlegesen a nem kormányzati szervezetek biztonsági oktatóinak képzési módszereket dolgoz ki, amelyeket a helyszínen próbára tesznek; valamint egyéb eszközöket hoz létre, amelyeket azért tesznek közzé, hogy a nem kormányzati szervezeteket biztonságigazgatási képességeik kiépítésében és fenntartásában segítsék.</p>
        <p>A DG ECHO elkötelezte magát amellett, hogy a partnereit segítse azon erőfeszítéseikben, hogy biztosítani tudják a helyszínen tevékenykedő alkalmazottak számára az eredményes és biztonságos munkavégzés lehetőségét, és ösztönzi a humanitárius célok hirdetését. Ezek megóvására a legjobb módszer magas szinten tartani a helyes adományozói elvek mellett való elkötelezettséget, megőrizni a kiváló minőségű segítségnyújtás melletti elkötelezettséget, valamint kétoldalú és többoldalú humanitárius fórumokon ápolni az átlátható párbeszédet más kulcsfontosságú szereplőkkel.</p>
        <p>Kommunikáció és információ</p>
        <p>Kommunikációs stratégiája tekintetében a DG ECHO az EU humanitárius segítségnyújtásra vonatkozó értékeinek, elveinek és gyakorlati sikereinek terjesztését célzó cselekvések széles körére vállalkozott. A televízió, a rádió és más tömegkommunikációs eszközök segítségével folytatta a nagyközönség tájékoztatását a DG ECHO munkájáról.</p>
        <p>Az óriási katasztrófákról – a szökőárról és a dél-ázsiai földrengésről – az ENSZ intézményekkel és nem kormányzati szervezetekkel partnerségben audiovizuális híradások készültek.</p>
        <p>További ilyen kommunikációs termékek voltak, többek között, a sajtóközlemények, a weboldalon közzétett szemtanú vallomások és a szerkesztői rovatok a légitársaságok fedélzeti magazinjaiban.</p>
        <p>Kísérleti műveletként Csehországban integrált tájékoztató kampányt bonyolítottak le, amely egy média rendezvényt Prágában (Humanitárius falu), iskolai látogatásokat, kiadványokat és egy, a kampányt szolgáló weboldalt is magában foglalt.</p>
        <p>A DG ECHO továbbra is kiemelten foglalkozott a külön célközönségeket, különösen a fiatalokat és a véleményformálókat megcélzó kommunikációval, azáltal, hogy részt vett konferenciákon és kiállítások vagy más rendezvények megszervezésében.</p>
        <p>Ellenőrzés és értékelések</p>
        <p>A DG ECHO a rendelkezésére álló hivatalos mechanizmusok segítségével rendszeresen ellenőrzi a pénzügyi tájékoztatást, és megfelelő információkkal szolgál az irányításról. A Hivatal az általános eredménytáblájába speciális pénzügyi mutatókat épített be. A humanitárius tevékenységeket a központban és a helyszínen egyaránt pénzügyi ellenőrzések alá vonja. 2005-ben a humanitárius szervezetek központjaiban összesen 142 ellenőrzés volt folyamatban, illetve fejeződött be, míg 24 (helyszíni és hivatali) operatív ellenőrzésre került sor.</p>
        <p>A DG ECHO minden évben hozzávetőleg nyolc-tíz műveletéről végez értékelést , földrajzi alapon, a partnerek és tematikus kérdések szerint.</p>
        <p>A kapacitás növelését célzó felülvizsgálatok.</p>
        <p>- A humanitárius műveletek finanszírozásával kapcsolatos ivóvízre és higiéniai körülményekre vonatkozó kérdések felülvizsgálata az EK humanitárius segítségnyújtásról szóló rendelete alapján .</p>
        <p>A felülvizsgálat egy vitaanyagot és egy modell iránymutatást eredményezett. A vitaanyag megvizsgálta az EK humanitárius segítségnyújtásról szóló rendeletét, a politikákat és finanszírozási kérdéseket, a tendenciákat a humanitárius segítségnyújtásban, az ivóvíz és higiéniai körülmények ágazatában a kulcskérdéseket, az előírások alkalmazását, valamint a kulcsfontosságú következtetéseket és ajánlásokat. A modell iránymutatás a vitaanyagot gyakorlati útmutatóvá alakította át: hogyan lehet átfogó - nemi, környezetvédelmi, stb. - kérdéseket megoldani, hogyan lehet integrálni a higiéniához kapcsolódó magatartásban bekövetkezett változásokat, a vészhelyzeti forgatókönyv helyes gyakorlatát, a katasztrófa elhárítást és az arra való felkészülést, valamint a szabványok alkalmazását. Az iránymutatás hivatkozásképpen a létező irodalmat és referenciaanyagokat is magában foglalja.</p>
        <p>- A humanitárius műveleteknek az EK humanitárius segítségnyújtásról szóló rendelete szerinti finanszírozásával kapcsolatos átfogó és más kulcsfontosságú kérdések felülvizsgálata.</p>
        <p>Egy partnerség értékelése</p>
        <p>- Értékelés a DG ECHO és az ENSZ Menekültügyi Főbiztossága közötti partnerségről és az ENSZ Menekültügyi Biztosság DG ECHO által finanszírozott tevékenységeiről.</p>
        <p>Az értékelés az ENSZ Menekültügyi Főbiztossága és a DG ECHO számára világos ténymegállapításokat, következtetéseket és ajánlásokat fogalmazott meg arról, hogy hogyan fejlesszék az átfogó DG ECHO-ENSZ Menekültügyi Főbiztosság közötti partnerséget, mind műveleti, mind tematikus szinten.</p>
        <p>A műveletek értékelése</p>
        <p>2005-ben Haitiről, Burundiról, Ugandáról, Sri Lankáról[11] és Észak-Koreáról, valamint a karibi-térségben a katasztrófa elhárítási tevékenységekről készítettek értékeléseket. Az értékelők általános értékelése szerint az ezekben az országokban a DG ECHO által finanszírozott tevékenységek valóban megfeleltek a kulcsfontosságú humanitárius célkitűzéseknek.</p>
        <p>További részleteket találhat ezekről az értékelésekről a DG ECHO weboldalán: http://ec.europa.eu/comm/echo/evaluation/index_en.htm.</p>
        <p>Képzés és tanulmányok</p>
        <p>2005-ben jelentős erőfeszítést tettek, hogy bővítsék a DG ECHO és a partnerek alkalmazottainak ismereteit a partnerségi keretmegállapodásról (FPA), amely a DG ECHO és partnerei közötti kapcsolatot szabályozza. Mintegy 500 ember hasznára váltak ezek a megbeszélések. Ezen felül az FPA különböző szempontjairól az alátámasztásul szolgáló dokumentumok egy csoportja hozzáférhető a DG ECHO weboldalán.</p>
        <p>A DG ECHO továbbra is támogatta a humanitárius segítségnyújtási hálózat (NOHA) munkáját, amely szervezet egész Európából hét egyetem bevonásával (Université Catholique de Louvain - Belgium, Université Paul Cézanne Aix-Marseille III (UPCAM) - Franciaország, Ruhr-Universität Bochum - Németország, University College of Dublin - Írország, Universidad de Deusto - Spanyolország, Uppsala-i Egyetem - Svédország és Gröningen-i Egyetem - Hollandia), egy éves képzés keretében több tudományágat felölelő, posztgraduális diploma megszerzését teszi lehetővé, nem kormányzati szervezetek, kormányközi szervezetek és a humanitárius segélynyújtási közösség más szereplői támogatásával.</p>
        <p>KÖVETKEZTETÉS</p>
        <p>2005 kihívást jelentett a DG ECHO számára, a humanitárius válsághelyzetek nagy száma és súlyossága miatt. A DG ECHO mindazonáltal képes volt a feladatát a küldetésének megfelelően ellátni. A jövőben a DG ECHO-nak szembe kell néznie más kihívásokkal is, mint például a humanitárius területen az új szereplőkkel (nevezetesen a polgári védelmi egységek) való kapcsolat megteremtésével és a 2005-ben kezdeményezett humanitárius rendszer reformjának[12] végrehajtásával.</p>
        <p>A DG ECHO aktívan támogatni fogja ezt a reform folyamatot, hogy biztosítsa a globális humanitárius reagálási képesség és hatékonyság fejlesztését.</p>
        <p>[1] 1996. június 20-i 1257/96/EK tanácsi rendelet</p>
        <p>[2] A sürgősségi segélynyújtás, a rehabilitáció és a fejlődés kapcsolata</p>
        <p>[3] ENSZ Gazdasági és Szociális Tanács</p>
        <p>[4] Beleértve az ECHO által finanszírozott légi műveleteket</p>
        <p>[5] Lásd a Dipecho régiónkénti eloszlását a melléklet II.4. pontja alatt</p>
        <p>[6] A szökőárra való reagálást szolgáló tevékenységek nélkül az összes kötelezettségvállalás 529,7 millió EUR, amely 59%-a jutott a leginkább rászoruló térségeknek, 21%-a a közepesen rászoruló térségeknek és 1%-a jutott a kevésbé rászoruló térségeknek. A maradék 73,8 millió EUR, vagy 14%, amit katasztrófa-elhárítási tevékenységekre („DIPECHO” program), tematikus támogatásra, technikai segítségnyújtásra, valamint támogatáscélú kiadásokra költöttek.</p>
        <p>[7] 3/2006. sz. külön jelentés az Európai Bizottság szökőárhoz kapcsolódó humanitárius segítségnyújtási reagálásáról (az EK-Szerződés 248. cikke (4) bekezdése második albekezdése értelmében), a Bizottság válaszaival együtt.</p>
        <p>[8] USAID tájékoztató – 2006. február 24. http://www.usaid.gov/press/factsheets/2006/fs060227.html</p>
        <p>[9] COM (2005) 153 végleges.</p>
        <p>[10] http://www.ifrc.org/what/disasters/fact/</p>
        <p>[11] Az értékelést Indiában, a tamil nadu-i tamil menekült táborokban is elvégezték.</p>
        <p>[12] A humanitárius rendszer reformjának részleteit lásd a 2. részben.</p>
      </div>
    </body>
</html>
