<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>DECIZIA COMISIEI</p>
        <p>din 26 iulie 2000</p>
        <p>în conformitate cu Directiva Parlamentului European şi a Consiliului 95/46/CE privind caracterul adecvat al protecţiei oferite de principiile "sferei de securitate" referitoare la protecţia vieţii private şi întrebările aferente puse în mod frecvent, emise de Departamentul de Comerţ al Statelor Unite</p>
        <p>[notificată cu numărul C(2000) 2441]</p>
        <p>(Text cu relevanţă pentru SEE)</p>
        <p>(2000/520/CE)</p>
        <p>COMISIA COMUNITĂŢILOR EUROPENE,</p>
        <p>având în vedere Tratatul de instituire a Comunităţii Europene,</p>
        <p>având în vedere Directiva Parlamentului European şi a Consiliului 95/46/CE din 24 octombrie 1995 privind protecţia persoanelor fizice cu privire la prelucrarea datelor personale şi libera circulaţie a acestor date1, în special art. 25 alin. (6),</p>
        <p>întrucât:</p>
        <p>(1) În conformitate cu Directiva 95/46/CE statele membre trebuie să vegheze ca transferul de date personale spre o ţară terţă să nu aibă loc decât dacă ţara terţă în cauză asigură un nivel adecvat de protecţie şi dacă legile statului membru care pun în aplicare alte dispoziţii din această directivă sunt respectate înaintea transferului.</p>
        <p>(2) Comisia poate constata că o ţară terţă asigură un nivel adecvat de protecţie. În acest caz, datele personale pot fi transferate din statele membre fără a fi necesare garanţii suplimentare.</p>
        <p>(3) Conform Directivei 95/46/CE, nivelul protecţiei datelor trebuie evaluat cu privire la toate circumstanţele legate de un transfer de date sau o serie de transferuri de date şi luând în considerare condiţiile date. Grupul de lucru pentru protecţia persoanelor cu privire la prelucrarea datelor personale, înfiinţat în conformitate cu această directivă2, a formulat indicaţii privind efectuarea unor asemenea evaluări3.</p>
        <p>(4) Dată fiind existenţa unor concepţii diferite cu privire la protecţia datelor în ţările terţe, atât evaluarea caracterului adecvat al acestei protecţii cât şi luarea oricărei decizii în temeiul art. 25 alin. (6) din Directiva 95/46/CE trebuie se facă într-un mod care să nu aibă ca rezultat discriminarea arbitrară sau nejustificată a ţărilor terţe în care există condiţii similare şi nici să nu constituie un obstacol disimulat în calea comerţului, având în vedere angajamentele internaţionale actuale ale Comunităţii.</p>
        <p>(5) Nivelul adecvat de protecţie a transferului de date din Comunitate în Statele Unite, recunoscut prin prezenta decizie, ar trebui obţinut dacă organizaţiile se conformează principiilor "sferei de securitate" a vieţii private referitoare la protecţia datelor personale transferate dintr-un stat membru în Statele Unite, (denumite în continuare "principiile"), şi întrebărilor frecvent puse, "frequently asked questions" (denumite în continuare "FAQ"), care oferă indicaţii pentru punerea în aplicare a principiilor publicate de guvernul Statelor Unite la 21 iulie 2000. Pe lângă aceasta, organizaţiile ar trebui să-şi divulge în mod public politicile lor cu privire la protecţia vieţii private şi să se supună jurisdicţiei Comisiei Federale de Comerţ [Federal Trade Commission (FTC)] în temeiul secţiunii 5 din Federal Trade Commission Act (Legea Comisiei Federale de Comerţ) care interzice actele sau practicile neloiale sau frauduloase din comerţ sau care afectează comerţul, sau jurisdicţiei altui organism oficial care asigură punerea în aplicare cu eficacitate a principiilor în conformitate cu FAQ.</p>
        <p>(6) Sectoarele şi/sau prelucrarea datelor care nu se supun jurisdicţiei nici unuia din organismele administrative ale Statelor Unite enumerate în anexa VII la prezenta decizie ar trebui să se situeze în afara domeniului de aplicare al prezentei decizii.</p>
        <p>(7) Pentru a garanta aplicarea corectă a prezentei decizii, este necesar ca organizaţiile care aderă la principii şi la FAQ să poată fi recunoscute de către părţile interesate, ca de exemplu persoanele la care se referă datele, exportatorii de date şi autorităţile competente în materie de protecţie a datelor. În acest scop, Departamentul de Comerţ al Statelor Unite sau reprezentantul acestuia ar trebui să îşi ia angajamentul de a ţine şi a da publicităţii o listă a organizaţiilor care îşi declară adeziunea la principiile puse în aplicare în conformitate cu FAQ şi care intră sub jurisdicţia a cel puţin unuia din organismele administrative enumerate în anexa VII la prezenta decizie.</p>
        <p>(8) În scopul transparenţei şi pentru a permite autorităţilor competente din statele membre să asigure protecţia persoanelor cu privire la prelucrarea datelor lor personale, este necesar ca în prezenta decizie să se indice circumstanţele excepţionale în care suspendarea anumitor fluxuri de date ar fi justificată în ciuda constatării existenţei unui nivel adecvat de protecţie.</p>
        <p>(9) Ar putea fi necesar ca "sfera de securitate" creată pe baza principiilor şi FAQ să fie revizuită în lumina experienţei, a evoluţiei privind protecţia vieţii private în circumstanţe în care tehnologia facilitează din ce în ce mai mult transferul şi prelucrarea datelor personale şi în lumina rapoartelor privind punerea în aplicare elaborate de autorităţile competente.</p>
        <p>(10) Grupul de lucru pentru protecţia persoanelor cu privire la prelucrarea datelor personale înfiinţat în conformitate cu art. 29 din Directiva 95/46/CE a emis avize cu privire la nivelul de protecţie pe care îl asigură principiile "sferei de securitate" în Statele Unite, avize care au fost luate în considerare în pregătirea prezentei decizii4.</p>
        <p>(11) Măsurile prevăzute în prezenta decizie sunt conforme cu avizul comitetului înfiinţat în conformitate cu art. 31 din Directiva 95/46/CE,</p>
        <p>ADOPTĂ PREZENTA DECIZIE:</p>
        <p>Articolul 1</p>
        <p>1. În scopul punerii în aplicare a art. 25 alin. (2) din Directiva 95/46/CE, pentru toate activităţile care se încadrează în domeniul de aplicare a acestei directive, se consideră că principiile "sferei de securitate" referitoare la protecţia vieţii private (denumite în continuare "principiile"), care figurează în anexa I la prezenta decizie, puse în aplicare în conformitate cu liniile directoare furnizate de întrebările frecvent puse ("frequently asked questions" - denumite în continuare "FAQ") emise de Departamentul de Comerţ al Statelor Unite la 21 iulie 2000, care figurează în anexa II la prezenta decizie, asigură un nivel adecvat de protecţie a datelor personale transferate din Comunitate către organizaţiile stabilite în Statele Unite, având în vedere următoarele documente emise de Departamentul de Comerţ al Statelor Unite:</p>
        <p>(a) studiul privind punerea în aplicare a principiilor "sferei de securitate" care figurează în anexa III;</p>
        <p>(b) un memorandum privind compensaţiile pentru încălcarea vieţii private şi autorizările explicite din legislaţia Statelor Unite, care figurează în anexa IV;</p>
        <p>(c) o scrisoare din partea Comisiei Federale de Comerţ, care figurează în anexa V;</p>
        <p>(d) o scrisoare din partea Departamentului Transporturilor al Statelor Unite, care figurează în anexa VI.</p>
        <p>2. În ceea ce priveşte fiecare transfer de date, trebuie respectate următoarele condiţii:</p>
        <p>(a) organizaţia destinatară îşi exprimă în mod public şi neechivoc angajamentul de a respecta principiile puse în aplicare în conformitate cu FAQ; şi</p>
        <p>(b) organizaţia se supune competenţelor legale ale unui organ administrativ american din anexa VII la prezenta decizie care este împuternicit să analizeze plângerile şi să obţină remedii împotriva practicilor neloiale sau frauduloase precum şi repararea prejudiciilor suferite de persoanele respective, indiferent de statul de reşedinţă sau naţionalitatea acestora, în cazul nerespectării principiilor puse în aplicare în conformitate cu FAQ.</p>
        <p>3. Se consideră că cele două condiţii prevăzute la alin. (2) sunt îndeplinite de fiecare organizaţie care îşi declară adeziunea la principiile puse în aplicare în conformitate cu FAQ, de la data la care organizaţia notifică Departamentului de Comerţ al Statelor Unite (sau reprezentantului acestuia) exprimarea publică a angajamentului menţionat la alin. (2) lit. (a) şi identitatea organului administrativ menţionat la alin. (2) lit. (b).</p>
        <p>Articolul 2</p>
        <p>Prezenta decizie priveşte doar caracterul adecvat al protecţiei oferite în Statele Unite în temeiul principiilor puse în aplicare în conformitate cu FAQ în vederea respectării condiţiilor prevăzute în art. 25 alin. (1) din Directiva 95/46/CE şi nu afectează punerea în aplicare a celorlalte dispoziţii din această directivă care privesc prelucrarea datelor personale pe teritoriul statelor membre, în special art. 4.</p>
        <p>Articolul 3</p>
        <p>1. Fără a aduce atingere competenţelor lor de a lua măsuri în vederea garantării respectării dispoziţiilor naţionale adoptate în temeiul altor dispoziţii decât cele din art. 25 din Directiva 95/46/CE, autorităţile competente din statele membre îşi pot exercita puterile de care dispun pentru a suspenda fluxurile de date către o organizaţie care şi-a declarat adeziunea la principiile puse în aplicare în conformitate cu FAQ în vederea protecţiei persoanelor cu privire la prelucrarea datelor personale în cazurile în care:</p>
        <p>(a) organul administrativ din Statele Unite menţionat în anexa VII la prezenta decizie sau o instanţă de recurs independentă în sensul lit. (a) de la principiul de aplicare stabilit în anexa I la prezenta decizie a constatat că organizaţia încalcă principiile puse în aplicare în conformitate cu FAQ; sau</p>
        <p>(b) este extrem de probabil ca principiile să fie încălcate; există motive serioase pentru a considera că instanţa de aplicare în cauză nu ia sau nu va lua din timp măsuri adecvate pentru a soluţiona această problemă; continuarea transferului ar crea riscul iminent ca persoanele pe care le privesc acele date să sufere prejudicii grave; iar autorităţile competente din statul membru au făcut toate eforturile posibile în aceste circumstanţe de a informa organizaţia şi a-i oferi ocazia de a răspunde.</p>
        <p>Suspendarea încetează în momentul în care se asigură respectarea principiilor puse în aplicare în conformitate cu FAQ, iar autorităţile competente în cauză din Comunitate sunt informate cu privire la aceasta.</p>
        <p>2. Statele membre informează Comisia imediat cu privire la măsurile adoptate pe baza alin. (1).</p>
        <p>3. Statele membre şi Comisia se informează de asemenea reciproc cu privire la cazurile în care măsurile luate de organele responsabile de asigurarea respectării principiilor puse în aplicare în conformitate cu FAQ în Statele Unite nu îşi ating obiectivul.</p>
        <p>4. Dacă informaţiile obţinute în temeiul alin. (1), (2) şi (3) arată că un organ responsabil de asigurarea respectării principiilor puse în aplicare în conformitate cu FAQ în Statele Unite nu îşi îndeplineşte cu eficienţă rolul, Comisia informează Departamentul de Comerţ al Statelor Unite şi, dacă este necesar, prezintă un proiect de măsuri în conformitate cu procedura menţionată în art. 31 din Directiva 95/46/CE în vederea abrogării sau suspendării prezentei decizii sau în vederea restrângerii domeniului de aplicare al acesteia.</p>
        <p>Articolul 4</p>
        <p>1. Prezenta decizie poate fi oricând adaptată în lumina experienţei dobândite în urma punerii ei în aplicare şi/sau dacă nivelul de protecţie oferit de principii şi FAQ este depăşit de exigenţele din legislaţia SUA. În orice caz, Comisia analizează punerea în aplicare a prezentei decizii pe baza informaţiilor disponibile la trei ani de la notificarea ei către statele membre şi comunică comitetului înfiinţat în conformitate cu art. 31 din Directiva 95/46/CE orice constatare pertinentă, inclusiv dovezile care ar putea afecta evaluarea măsurii în care dispoziţiile cuprinse în art. 1 din prezenta decizie asigură un nivel adecvat de protecţie în sensul art. 25 din Directiva 95/46/CE şi dovezile care indică faptul că prezenta decizie este pusă în aplicare într-un mod discriminatoriu.</p>
        <p>2. Dacă este necesar, Comisia prezintă un proiect de măsuri în conformitate cu procedura menţionată in art. 31 din Directiva 95/46/CE.</p>
        <p>Articolul 5</p>
        <p>Statele membre iau toate măsurile necesare pentru a se conforma dispoziţiilor din prezenta decizie cel târziu la 90 de zile de la data notificării ei către statele membre.</p>
        <p>Articolul 6</p>
        <p>Prezenta decizie se adresează statelor membre.</p>
      </div>
      <div type="signature">
        <p>Adoptată la Bruxelles, 26 iulie 2000.</p>
        <p>Pentru Comisie</p>
        <p>Frederik BOLKESTEIN</p>
        <p>Membru al Comisiei</p>
      </div>
      <div type="annex">
        <p>ANEXA I</p>
        <p>PRINCIPIILE "SFEREI DE SECURITATE" REFERITOARE LA PROTECŢIA VIEŢII PRIVATE</p>
        <p>publicate de Departamentul de Comerţ al Statelor Unite la 21 iulie 2000</p>
        <p>Directiva privind protecţia datelor (denumită în continuare "directiva"), care constituie un cadru legislativ detaliat pentru protecţia vieţii private, a intrat în vigoare la 25 octombrie 1998. Aceasta stipulează că datele personale nu pot fi transferate decât către ţări nemembre care oferă un nivel "adecvat" de protecţie a vieţii private. Deşi Statele Unite şi Uniunea Europeană au ca obiectiv comun asigurarea unei mai bune protecţii a vieţii private a resortisanţilor lor, Statele Unite promovează o abordare în acest domeniu care este diferită de cea a Uniunii Europene. S.U.A. utilizează o abordare sectorială care recurge la un ansamblu disparat de dispoziţii legislative, de reglementare şi de autoreglementare. Date fiind aceste diferenţe, multe organizaţii din Statele Unite şi-au exprimat incertitudinea cu privire la impactul "nivelului adecvat de protecţie" asupra transferurilor de date personale din Uniunea Europeană spre Statele Unite.</p>
        <p>Pentru a atenua această incertitudine şi pentru a oferi un cadru mai clar pentru aceste transferuri de date, Departamentul de Comerţ emite prezentul document ("principiile") precum şi "întrebările puse frecvent" ("FAQ") în virtutea competenţei sale legale de a stimula, promova şi dezvolta comerţul internaţional. Principiile au fost elaborate în urma consultării întreprinderilor şi a publicului larg în scopul facilitării comerţului şi relaţiilor de afaceri dintre Statele Unite şi Uniunea Europeană. Ele sunt destinate exclusiv organizaţiilor din Statele Unite care primesc date personale din Uniunea Europeană şi scopul lor este de a permite acestor organizaţii să îndeplinească condiţiile privind "sfera de securitate" şi de prezumţia de "nivel de protecţie adecvat" pe care o creează aceasta. Deoarece principiile au fost concepute pentru a servi exclusiv acestui scop, adoptarea lor în alte scopuri ar putea fi inadecvată. Principiile nu pot înlocui dispoziţiile naţionale de punere în aplicare a directivei care sunt aplicabile prelucrării datelor personale în statele membre.</p>
        <p>Rămâne la latitudinea organizaţiilor de a îndeplini sau nu condiţiile privind "sfera de securitate", iar organizaţiile se pot conforma acestor condiţii în moduri diferite. Organizaţiile care decid să adere la principii trebuie le respecte pentru a obţine şi a păstra avantajele "sferei de securitate" şi trebuie să anunţe public această decizie. De exemplu, dacă o organizaţie participă la un program privind protecţia datelor girat de sectorul privat care aderă la principii, aceasta îndeplineşte condiţiile necesare pentru a beneficia de avantajele "sferei de securitate". De asemenea, organizaţiile pot fi considerate ca îndeplinind condiţiile necesare şi dacă elaborează regulamente proprii privind protecţia datelor, cu condiţia ca acestea să fie conforme cu principiile. În cazul în care o organizaţie optează să respecte principiile bazându-se integral sau parţial pe autoreglementare dar nu se conformează acestei autoreglementări, ea trebuie sancţionată în temeiul secţiunii 5 din Federal Trade Commission Act care interzice practicile neloiale sau frauduloase sau în temeiul unei alt legi sau regulament care interzice acest fel de practici. (Vezi, în anexă, lista organelor de reglementare americane recunoscute de UE.) Pe lângă aceasta, dacă o organizaţie se supune unui ansamblu de dispoziţii juridice, de reglementare, administrative sau de altă natură (ori unui ansamblu de reguli), care asigură o protecţie eficientă a datelor personale, ea poate de asemenea beneficia de avantajele "sferei de securitate". În toate cazurile, organizaţiile beneficiază de aceste avantaje începând cu data la care au notificat Departamentului de Comerţ (sau reprezentantului acestuia) adeziunea sa la principii, în conformitate cu recomandările enunţate în FAQ Cu privire la autocertificare.</p>
        <p>Adeziunea la aceste principii poate fi limitată de: (a) cerinţele privind securitatea naţională, interesul public şi respectarea legilor Statelor Unite; (b) textele legislative, reglementările administrative sau deciziile jurisprudenţiale care creează obligaţii contradictorii sau care prevăd autorizări explicite, cu condiţia ca organizaţia care a recurs la o asemenea autorizare să poată demonstra că nerespectarea principiilor se limitează la măsurile necesare pentru a garanta interesele legitime superioare pe care această autorizare urmăreşte să le servească; sau (c) excepţiile sau derogările prevăzute în directivă sau în legislaţia statului membru, cu condiţia ca aceste excepţii şi derogări să fie aplicabile în contexte comparabile. Conform obiectivului de a oferi o mai bună protecţie a vieţii private, organizaţiile trebuie să facă eforturi să aplice aceste principii integral şi în manieră transparentă, inclusiv să indice în politice lor cu privire la protecţia vieţii private domeniile în care excepţiile menţionate la lit. (b) de mai sus vor fi aplicate cu regularitate. Din acelaşi motiv, dacă principiile şi/sau legislaţia Statelor Unite permite organizaţiilor să aleagă, acestea sunt invitate să opteze pentru nivelul cel mai înalt de protecţie posibil.</p>
        <p>Din motive practice sau de altă natură, unele organizaţii vor dori poate să aplice principiile tuturor operaţiilor de prelucrare a datelor, însă ele nu sunt obligate să le aplice datelor transferate decât după ce au intrat în "sfera de securitate". Pentru a se integra în "sfera de securitate", organizaţiile nu au obligaţia de a aplica aceste principii informaţiilor personale prelucrate manual. Organizaţiile care doresc să beneficieze de avantajele "sferei de securitate" pentru a primi informaţii ce provin din dosare din UE prelucrate manual trebuie să aplice principiile tuturor acestor informaţii transferate după ce au aderat la "sfera de securitate". O organizaţie care doreşte să extindă avantajele "sferei de securitate" astfel încât acestea să includă informaţiile cu caracter personal din dosare de tip "resurse umane" transferate din UE pentru a le utiliza în cadrul unei relaţii de muncă trebuie să indice acest fapt atunci când îşi autocertifică angajamentul la Departamentul de Comerţ (sau reprezentantul acestuia) şi trebuie să se conformeze cerinţelor stabilite în FAQ privind autocertificarea. De asemenea, organizaţiile trebuie să poată furniza garanţiile prevăzute în art. 26 din directivă dacă aplică principiile, în cadrul acordurilor încheiate în scris cu părţile care transferă date din UE, dispoziţiilor normative privind protecţia vieţii private, după ce celelalte dispoziţii privind aceste contracte-tip sunt aprobate de Comisie şi de statele membre.</p>
        <p>În cazul problemelor privind interpretarea şi respectarea principiilor "sferei de securitate" (inclusiv "întrebările puse frecvente") şi a măsurilor de protecţie a vieţii private puse în aplicare de organizaţiile aderente la "sfera de securitate", cu excepţia cazurilor în care organizaţiile şi-au luat angajamentul de a coopera cu autorităţile europene responsabile de protecţia datelor, este aplicabilă legislaţia americană. Cu excepţia dispoziţiilor în sens contrar, sunt aplicabile toate dispoziţiile din principiile "sferei de securitate" şi din "întrebările puse frecvente".</p>
        <p>"Date personale" şi "informaţii cu caracter personal" sunt date despre o persoană identificată sau identificabilă care fac parte din domeniul de aplicare al directivei, primite din Uniunea Europeană de o organizaţie din Statele Unite şi înregistrate în orice formă.</p>
        <p>NOTIFICARE</p>
        <p>Orice organizaţie trebuie să informeze persoanele cu privire la scopurile în care strânge şi utilizează informaţiile despre acestea, la modul în care pot contacta organizaţia în vederea eventualelor întrebări sau plângeri, la natura părţilor terţe cărora le sunt divulgate informaţiile, precum şi la opţiunile şi mijloacele pe care organizaţia le oferă persoanelor pentru a limita utilizarea şi divulgarea acestor informaţii. Această notificare trebuie formulată într-un limbaj clar şi lizibil în momentul în care persoanele sunt invitate pentru prima dată să furnizeze organizaţiei informaţii cu caracter personal sau imediat după această invitaţie dar în mod obligatoriu înainte ca organizaţia să întrebuinţeze aceste informaţii într-un scop diferit de cel pentru care ele au fost iniţial strânse sau prelucrate de organizaţia care a efectuat transferul sau înainte ca ea să le divulge pentru prima dată unei părţi terţe5.</p>
        <p>OPŢIUNE</p>
        <p>Orice organizaţie trebuie să ofere persoanelor posibilitatea de a decide (refuza) ca informaţiile lor cu caracter personal (a) să poată fi divulgate unei părţi terţe1 sau (b) să poată fi utilizate într-un scop incompatibil cu scopul sau scopurile pentru care au fost iniţial strânse sau cu scopurile aprobate ulterior de persoana în cauză. Persoanelor în cauză trebuie să li se furnizeze mecanisme clare şi vizibile, uşor accesibile şi la un cost rezonabil pentru a-şi putea exercita această opţiune.</p>
        <p>În ceea ce priveşte informaţiile sensibile (şi anume informaţii cu caracter personal care menţionează starea medicală sau de sănătate, originea rasială sau etnică, opiniile politice, credinţele religioase sau convingerile filosofice, apartenenţa sindicală, sau informaţii care fac referire la viaţa sexuală a persoanei în cauză), persoanele în cauză trebuie să li se acorde în mod pozitiv sau explicit posibilitatea de a decide (consimţământ) dacă informaţiile pot fi divulgate unei părţi terţe sau pot fi utilizate într-un scop incompatibil cu scopul sau scopurile pentru care au fost strânse sau cu scopurile aprobate ulterior de persoana în cauză prin exercitarea dreptului de consimţământ. În orice caz, organizaţiile trebuie să considere drept informaţii sensibile toate informaţiile primite de la o parte terţă pe care partea terţă le defineşte şi le consideră drept informaţii sensibile.</p>
        <p>TRANSFER ULTERIOR</p>
        <p>Pentru a divulga informaţii unei părţi terţe, organizaţiile trebuie să aplice principiul notificării şi pe cel al opţiunii. Dacă o organizaţie doreşte să transfere informaţii spre o parte terţă care acţionează ca mandatar, conform notei de subsol, ea poate face acest lucru dacă în prealabil certifică faptul că partea terţă subscrie la principii sau se supune dispoziţiilor din directivă sau dintr-un alt mecanism care atestă un nivel adecvat de protecţie sau dacă încheie un acord scris cu această parte terţă prin care partea terţă se angajează să ofere cel puţin acelaşi nivel de protecţie a vieţii private ca acela prevăzut în principiile relevante. Dacă organizaţia se conformează acestor cerinţe, ea nu este considerată responsabilă (decât în cazul în care doreşte acest lucru) dacă o parte terţă căreia organizaţia îi transferă asemenea informaţii le prelucrează într-un mod contrar dispoziţiilor sau restricţiilor asupra cărora s-a convenit, excepţie făcând însă cazurile în care organizaţia avea cunoştinţă sau ar fi trebuit să aibă cunoştinţă de faptul că partea terţă le va prelucra într-un asemenea mod contrar, iar organizaţia nu luat măsurile necesare pentru a preîntâmpina şi a opri această prelucrare.</p>
        <p>SECURITATE</p>
        <p>Organizaţiile care creează, păstrează, utilizează sau diseminează informaţii cu caracter personal trebuie să ia măsurile de necesare pentru a preveni pierderea, utilizarea abuzivă şi accesarea, divulgarea şi modificarea neautorizată a acestora.</p>
        <p>INTEGRITATEA DATELOR</p>
        <p>Conform principiilor, informaţiile cu caracter personal trebuie să fie relevante pentru scopurile în care urmează să fie utilizate. O organizaţie nu poate prelucra informaţii cu caracter personal într-un mod incompatibil cu scopul pentru care acestea au fost strânse sau cu scopurile aprobate ulterior de persoana în cauză. În limita acestor obiective, organizaţia trebuie să ia măsurile necesare pentru a garanta fiabilitatea datelor în raport cu utilizarea prevăzută, precum şi acurateţea, exhaustivitatea şi actualitatea lor.</p>
        <p>ACCES</p>
        <p>Persoanele trebuie să aibă acces la informaţiile cu caracter personal despre ele pe care le deţine o organizaţie şi să poată corecta, modifica sau şterge aceste informaţii în cazul în care ele sunt incorecte, cu excepţia cazurilor în care dificultatea sau costurile pe care le presupune acordarea accesului la aceste informaţii sunt disproporţionate cu riscurile pe care informaţiile în cauză le creează pentru această persoană sau a cazurilor în care ar fi încălcate drepturile unei persoane alta decât cea interesată.</p>
        <p>PUNERE ÎN APLICARE</p>
        <p>O protecţie eficientă a vieţii private trebuie să includă mecanismele care permit asigurarea respectării principiilor, posibilitatea de recurs pentru acele persoane pe care le privesc datele personale care au fost afectate de nerespectarea principiilor, precum şi sancţionarea organizaţiilor care nu au respectat principiile. Asemenea mecanisme trebuie să includă cel puţin (a) mecanisme independente de recurs uşor accesibile şi necostisitoare prin care să fie analizate şi rezolvate, făcându-se trimitere la principii, plângerile şi litigiile fiecărei persoane şi să fie acordate despăgubiri în cazurile în care legislaţia în vigoare sau iniţiativele din sectorul privat cuprind dispoziţii în acest sens; (b) proceduri de control pentru verificarea veridicităţii atestatelor şi declaraţiilor pe care companiile le fac cu privire la practicile lor referitoare la protecţia vieţii private, precum şi pentru verificarea respectării efective, în maniera prezentată, a acestora; şi (c) declaraţii care obligă organizaţiile care şi-au anunţat adeziunea la principii să remedieze problemele care izvorăsc din nerespectarea principiilor, precum şi declaraţii care prevăd sancţiuni pentru aceste organizaţii. Aceste sancţiuni trebuie să fie suficient de severe pentru a garanta respectarea principiilor de către organizaţii.</p>
        <p>Anexă</p>
        <p>Lista organismelor oficiale ale Statelor Unite recunoscute de Uniunea Europeană</p>
        <p>Uniunea Europeană recunoaşte următoarele organisme guvernamentale ale S.U.A. ca fiind împuternicite să analizeze plângeri şi să obţină remedii împotriva practicilor neloiale sau frauduloase, precum şi despăgubiri pentru persoane în cazul nerespectării principiilor puse în aplicare în conformitate cu FAQ:</p>
        <p>* Comisia Federală de Comerţ, pe baza competenţelor care îi sunt conferite în temeiul secţiunii 5 din Federal Trade Commission Act,</p>
        <p>* Departamentul Transporturilor, pe baza competenţelor care îi sunt conferite în temeiul titlului 49 din United States Code secţiunea 41712.</p>
        <p>ANEXA II</p>
        <p>ÎNTREBĂRI PUSE FRECVENT (FAQ)</p>
        <p>FAQ 1 - Date sensibile</p>
        <p>Î: Trebuie o organizaţie să ofere posibilitatea explicită a opţiunii (consimţământului) cu privire la datele sensibile?</p>
        <p>R: Nu, această opţiune nu este obligatorie în cazurile în care prelucrarea: (1) este în interesul vital al persoanei care face obiectul datelor sau al unei alte persoane; (2) este necesară pentru pregătirea unei acţionări în justiţie sau a unei pledoarii; (3) este solicitată în vederea acordării de îngrijire medicală sau a stabilirii unui diagnostic medical; (4) este efectuată în cadrul unor activităţi legitime de către o fundaţie, asociaţie sau orice alt organism non-profit cu un obiectiv politic, filosofic, religios sau sindical şi cu condiţia ca prelucrarea să privească exclusiv membrii acestui organism sau persoanele care au contact frecvent cu acesta în legătură cu scopurile sale, iar datele să nu fie divulgate unor părţi terţe fără consimţământul persoanelor care fac obiectul datelor în cauză; (5) este necesară pentru îndeplinirea obligaţiilor organizaţiei în materie de drept al muncii; sau (6) are legătură cu date care sunt în mod clar făcute publice de către persoana în cauză.</p>
        <p>FAQ 2 - Excepţii jurnalistice</p>
        <p>Î: Dată fiind protecţia pe care o oferă Constituţia SUA libertăţii presei şi derogările din directivă cu privire la materialul jurnalistic, se aplică principiile "sferei de securitate" informaţiilor personale strânse, păstrate sau diseminate în scopuri jurnalistice?</p>
        <p>R: În cazul în care drepturile presei libere cuprinse în primul amendament la Constituţia S.U.A. nu sunt compatibile cu protecţia vieţii private, primul amendament trebuie să guverneze echilibrarea acestor interese cu privire la activităţile persoanelor sau organizaţiilor din S.U.A. Informaţiile cu caracter personal care sunt strânse în vederea publicării, difuzării sau diseminării lor prin alte forme de comunicare publică a materialelor jurnalistice, indiferent dacă sunt utilizate sau nu, precum şi informaţiile care se găsesc în materiale publicate anterior şi sunt diseminate din arhivele media nu fac obiectul cerinţelor principiilor "sferei de securitate".</p>
        <p>FAQ 3 - Responsabilitate secundară</p>
        <p>Î: Au furnizorii de servicii de Internet (FSI), societăţile de telecomunicaţii şi alte organisme o responsabilitate în temeiul principiilor "sferei de securitate" dacă se limitează la transmiterea, direcţionarea, înlocuirea sau stocarea temporară a informaţiilor, în contul altui organism, care pot să contravină acestor principii?</p>
        <p>R: Nu. La fel ca în cazul directivei, "sfera de securitate" nu creează o responsabilitate secundară. În măsura în care o organizaţie funcţionează doar ca vector pentru datele transmise de părţi terţe şi nu stabileşte obiectivele şi mijloacele prelucrării acestor date cu caracter personal, responsabilitatea sa nu este angajată.</p>
        <p>FAQ 4 - Bănci de investiţii şi audit</p>
        <p>Î: Activităţile auditorilor şi ale băncilor de investiţii pot presupune prelucrarea de date personale fără consimţământul sau cunoştinţa persoanei. Care sunt circumstanţele în care această prelucrare este permisă de principiile notificării, opţiunii şi accesului?</p>
        <p>R: Băncile de investiţii şi auditorii pot prelucra informaţii fără cunoştinţa persoanei în cauză numai în măsura şi pe perioada necesară îndeplinirii dispoziţiilor de reglementare sau cerinţelor legate de interesul public, precum şi în alte circumstanţe în care aplicarea acestor principii ar prejudicia interesele legitime ale organizaţiei. Aceste interese legitime includ supravegherea respectării de către companii a obligaţiilor lor legale, a activităţilor lor contabile legitime şi a confidenţialităţii care trebuie să fie respectată în contextul eventualelor achiziţii, fuziuni, societăţi mixte sau al altor tranzacţii similare efectuate de băncile de investiţii sau de auditori.</p>
        <p>FAQ 5 - Rolul autorităţilor responsabile de protecţia datelor</p>
        <p>Î: Cum pot companiile care doresc să îşi ia angajamentul de a coopera cu autorităţile responsabile de protecţia datelor (APD) din Uniunea Europeană să îşi ia acest angajament şi cum va fi acesta pus în aplicare?</p>
        <p>R: În cadrul "sferei de securitate", organizaţiile din Statele Unite care primesc date personale din UE trebuie să îşi ia angajamentul de a utiliza mecanisme eficiente pentru a garanta respectarea principiilor "sferei de securitate". Mai exact, după cum prevede principiul punerii în aplicare, ele trebuie să prevadă: (a) căi de recurs pentru persoanele la care se referă aceste date; (b) proceduri de control pentru verificarea veridicităţii afirmaţiilor şi declaraţiilor pe care le fac organizaţiile cu privire la practicile lor de respectare a vieţii private; şi (c) dispoziţii care obligă organizaţiile să remedieze problemele care izvorăsc din nerespectarea principiilor, precum şi sancţiuni pentru aceste organizaţii. O organizaţie poate satisface lit. (a) şi (c) din principiul punerii în aplicare dacă aderă la cerinţele acestei FAQ privind cooperarea cu APD.</p>
        <p>O organizaţie îşi poate lua angajamentul de a coopera cu APD declarând în certificatul său de adeziune la "sfera sa de securitate" adresat Departamentului de Comerţ (vezi FAQ 6 privind autocertificarea) că organizaţia:</p>
        <p>1. decide să satisfacă cerinţele de la lit. (a) şi (c) din principiul punerii în aplicare luându-şi angajamentul de a coopera cu APD;</p>
        <p>2. va coopera cu APD la analizarea şi soluţionarea plângerilor înaintate în temeiul "sferei de securitate"; şi</p>
        <p>3. se va conforma recomandărilor formulate de APD în cazul în care APD consideră că organizaţia trebuie să adopte măsuri specifice în vederea respectării principiilor "sferei de securitate", inclusiv măsuri de remediere sau compensare în beneficiul persoanelor afectate de nerespectarea principiilor, şi va transmite APD în scris confirmarea faptului că aceste măsuri au fost adoptate.</p>
        <p>Cooperarea APD se traduce prin informaţii şi recomandări furnizate în modul următor:</p>
        <p>* APD va oferi recomandări prin intermediul unui comitet neoficial al APD înfiinţat la nivelul Uniunii Europene, care, inter alia, va contribui la elaborarea unei abordări armonizate şi coerente.</p>
        <p>* Comitetul va oferi organizaţiilor din Statele Unite interesate recomandări cu privire la plângerile nesoluţionate din partea unor persoane cu privire la modul de tratare a informaţiilor personale care au fost transferate din UE în temeiul "sferei de securitate". Aceste recomandări au ca obiectiv garantarea aplicării corecte a principiilor "sferei de securitate" şi includ remediile pentru persoana (persoanele) în cauză pe care APD le consideră adecvate.</p>
        <p>* Comitetul va furniza aceste recomandări ca răspuns la sesizările formulate de organizaţiile în cauză şi/sau la plângerile primite direct din partea persoanelor împotriva organizaţiilor care şi-au luat angajamentul de a coopera cu APD în scopuri legate de "sfera de securitate", încurajând în acelaşi timp şi, dacă este necesar, ajutând aceste persoane să recurgă mai întâi la mecanismele interne de soluţionare a litigiilor pe care le oferă organizaţia.</p>
        <p>* Recomandările vor fi emise numai după ce ambele părţi la un litigiu au avut posibilitatea rezonabilă de a-şi prezenta observaţiile şi de a aduce toate dovezile pe care doresc să le prezinte. Comitetul va încerca să acorde aceste recomandări cât mai repede posibil, în limita permisă de obligaţia de a garanta un proces echitabil. De regulă, comitetul se va pronunţa în termen de 60 de zile de la primirea unei plângeri sau a unei sesizări sau, dacă este posibil, mai repede.</p>
        <p>* Dacă va considera necesar, comitetul va face publice rezultatele analizelor plângerilor care îi sunt înaintate.</p>
        <p>* Acordarea de recomandări prin intermediul comitetului nu creează responsabilităţi pentru comitet sau pentru oricare din APD.</p>
        <p>După cum s-a arătat mai sus, organizaţiile care optează pentru acest mod de soluţionare a litigiilor trebuie să-şi ia angajamentul de a se conforma recomandării emise de ADP. Dacă o organizaţie nu se conformează în termen de 25 de zile de la emiterea recomandării şi nu oferă o explicaţie satisfăcătoare pentru această întârziere, comitetul îşi anunţă intenţia fie de a sesiza Comisia Federală de Comerţ sau un alt organism american federal sau de stat abilitat să ia măsuri legale în cazuri de fraudă sau declaraţii false fie de a declara că angajamentul la cooperare a fost grav încălcat şi prin urmare trebuie considerat nul şi neavenit. În acest ultim caz, comitetul informează Departamentul de Comerţ (sau pe reprezentantul acestuia) astfel încât lista participanţilor la "sfera de securitate" să poată fi modificată în consecinţă. Nerespectarea angajamentului de cooperare cu APD ca şi nerespectarea principiilor "sferei de securitate" se consideră elemente constitutive ale unui act fraudulos în temeiul secţiunii 5 din Federal Trade Commission Act sau în temeiul unui text legislativ similar.</p>
        <p>Organizaţiile care optează pentru această formulă trebuie să plătească o cotizaţie anuală care să acopere costurile de funcţionare ale comitetului şi, dacă este cazul, pot fi invitate să participe la costurile pentru traducerile pe care le presupune analizarea de către comitet a sesizărilor sau a plângerilor depuse împotriva lor. Taxa anuală nu poate depăşi suma de 500 USD, iar în cazul companiilor mai mici se acordă o reducere.</p>
        <p>Posibilitatea cooperării cu ADP este oferită organizaţiilor care aderă la "sfera de securitate" în cursul unei perioade de trei ani. APD va revizui aceste dispoziţii înainte de expirarea acestei perioade dacă numărul de organizaţii din Statele Unite care optează pentru această formulă se dovedeşte a fi excesiv.</p>
        <p>FAQ 6 - Autocertificarea</p>
        <p>Î: Cum autocertifică o organizaţie faptul că aderă la principiile "sferei de securitate"?</p>
        <p>R: Avantajele "sferei de securitate" sunt asigurate de la data la care o organizaţie autocertifică Departamentului de Comerţ (sau reprezentantului acestuia) faptul că aderă la principii în conformitate cu liniile directoare expuse mai jos.</p>
        <p>Pentru autocertificarea aderării la "sfera de securitate", organizaţiile pot adresa Departamentului de Comerţ (sau reprezentantului acestuia) o scrisoare, semnată în numele ei de un funcţionar al organizaţiei care aderă la "sfera de securitate" şi care trebuie să conţină cel puţin următoarele informaţii:</p>
        <p>1. numele organizaţiei, adresa poştală, adresa de e-mail şi numerele de telefon şi de fax ale acesteia;</p>
        <p>2. descrierea activităţilor organizaţiei cu privire la informaţiile cu caracter personal primite din UE; şi</p>
        <p>3. descrierea dispoziţiilor organizaţiei cu privire la protecţia vieţii private în cazul acestor informaţii cu caracter personal, inclusiv: (a) locul în care textul acestor dispoziţii referitoare la protecţia vieţii private este disponibilă publicului, (b) data efectivă a punerii în aplicare a acestor dispoziţii; (c) serviciul care poate fi contactat pentru rezolvarea plângerilor, pentru cererile de acces sau în cazul altor probleme relevante pentru "sfera de securitate", (d) denumirea instanţei de reglementare specifice care are competenţa juridică de a audia plângerile împotriva organizaţiei cu privire la posibile practici neloiale sau frauduloase şi la încălcări ale legilor sau regulamentelor care reglementează protecţia vieţii private (şi care este menţionată în anexa la principii), (e) numele eventualelor programe privind protecţia vieţii private la care participă organizaţia, (f) metoda de verificare (de exemplu internă, printr-o parte terţă)6, şi (g) instanţa independentă de recurs existentă care poate analiza plângerile nesoluţionate.</p>
        <p>În cazul în care organizaţia doreşte ca avantajele "sferei sale de securitate" să includă şi informaţiile de tip "resurse umane" transferate din UE pentru a le utiliza în contextul unei relaţii de muncă, ea poate face acest lucru dacă există un organism oficial cu competenţa juridică de a audia plângerile împotriva organizaţiei care decurg din utilizarea informaţiilor de tip "resurse umane" specificate în anexa la principii. Pe lângă aceasta, organizaţia trebuie să indice acest lucru în scrisoarea sa şi să se angajeze să coopereze cu autoritatea sau autorităţile UE competente în conformitate cu FAQ 9 şi FAQ 5, după cum este cazul, şi să se conformeze recomandărilor formulate de aceste autorităţi.</p>
        <p>Departamentul (sau reprezentantul acestuia) va ţine o listă a tuturor organizaţiilor care depun asemenea scrisori, asigurând prin aceasta avantajele "sferei de securitate", şi va actualiza această listă pe baza scrisorilor şi notificărilor anuale primite în conformitate cu FAQ 11. Aceste scrisori de autocertificare ar trebui trimise cel puţin o dată pe an. În caz contrar, organizaţia va fi ştearsă de pe listă şi avantajele "sferei de securitate" nu mai sunt asigurate. Atât lista cât şi scrisorile de autocertificare prezentate de organizaţii vor fi făcute publice. Toate organizaţiile care-şi autocertifică adeziunea la principiile "sferei de securitate" trebuie, de asemenea, să indice în declaraţiile publice referitoare la politica lor în materie de protecţie a vieţii private pe care le dau publicităţii faptul că aderă la principiile "sferei de securitate".</p>
        <p>Angajamentul de aderare la principiile "sferei de securitate" nu este limitat în timp cu privire la datele primite pe perioada în care organizaţia beneficiază de avantajele "sferei de securitate". Angajamentul luat de o organizaţie înseamnă că ea va continua să aplice principiile în cazul acestor date pe toată perioada în care organizaţia le păstrează, le utilizează sau le divulgă, chiar dacă dintr-un motiv sau altul ea părăseşte ulterior "sfera de securitate".</p>
        <p>O organizaţie care încetează să existe ca persoană juridică distinctă ca urmare a unei fuziuni sau absorbţii trebuie să notifice aceasta, în timp util, Departamentului de Comerţ (sau reprezentantului acestuia). Această notificare trebuie de asemenea să indice dacă entitatea care o absoarbe sau entitatea care rezultă în urma fuziunii (1) rămâne supusă în continuare principiilor "sferei de securitate" în virtutea dispoziţiilor juridice care reglementează absorbţia sau fuziunea sau (2) decide să-şi autocertifice adeziunea la principiile "sferei de securitate" sau oferă alte garanţii, ca de exemplu un acord scris privind adeziunea sa la principiile "sferei de securitate". Dacă nu se aplică nici (1) nici (2), toate datele care au fost obţinute în temeiul "sferei de securitate" trebuie să fie imediat şterse. O organizaţie nu trebuie să aplice principiile "sferei de securitate" tuturor informaţiilor cu caracter personal pe care le deţine, dar trebuie să supună principiilor "sferei de securitate" toate datele cu caracter personal primite din UE după aderarea sa la "sfera de securitate".</p>
        <p>Orice declaraţie falsă adresată publicului general cu privire la adeziunea unei organizaţii la principiile "sferei de securitate" poate da naştere unei acţiuni intentate la Comisia Federală de Comerţ sau altă instanţă administrativă competentă. Declaraţiile false adresate Departamentului de Comerţ (sau reprezentantului acestuia) sunt pasibile de urmărire judiciară în temeiul False Statements Act (Legea privind declaraţiile false) (18 U.S.C. § 1001).</p>
        <p>FAQ 7 - Verificare</p>
        <p>Î: Cum furnizează organizaţiile procedurile de control pentru a verifica dacă atestările şi declaraţiile organizaţiilor cu privire la practicile lor în materie de protecţie a vieţii private în cadrul "sferei de securitate" sunt veridice şi aceste practici au fost puse în aplicare conform declaraţiilor şi în conformitate cu principiile "sferei de securitate"?</p>
        <p>R: Pentru a satisface cerinţele pe care o impune principiul punerii în aplicare cu privire la verificări, organizaţiile pot să verifice asemenea atestări şi declaraţii fie prin autoevaluare fie prin controlul extern al conformităţii.</p>
        <p>În cadrul abordării bazate pe autoevaluare, această verificare ar trebui să indice faptul că politica privind protecţia vieţii private pe care organizaţia o face publică cu privire la informaţiile cu caracter personal primite din UE este corectă, completă, prezentată în mod vizibil, pusă în aplicare în totalitatea ei şi accesibilă. De asemenea, ea ar trebui să indice faptul că politica sa privind protecţia vieţii private este conformă cu principiile "sferei de securitate"; că persoanele sunt informate cu privire la toate mecanismele interne de rezolvare a plângerilor şi mecanismele independente unde pot depune plângeri; că organizaţia dispune de proceduri interne de formare a angajaţilor necesari pentru punerea în aplicare a acestei politici şi de sancţionare a acestora în caz de nerespectare a ei; şi că dispune de proceduri interne de analizare obiectivă periodică a respectării acestei politici. Cel puţin o dată pe an trebuie semnată, de către un funcţionar al organizaţiei sau de un alt reprezentat autorizat al acesteia o declaraţie care verifică autoevaluarea, declaraţie care trebuie pusă la dispoziţia persoanelor interesate la cerere sau în contextul unei anchete sau al unei plângeri cu privire la neconformare. Organizaţiile trebuie să ţină o evidenţă a aplicării practicilor lor cu privire la protecţia vieţii private în temeiul "sferei de securitate" pe care, la cerere sau în contextul unei anchete sau al unei plângeri cu privire la neconformare, trebuie să o pună la dispoziţia organismului independent responsabil cu analizarea plângerilor sau agenţiei cu competenţă juridică în materie de practici neloiale şi frauduloase.</p>
        <p>În cazul în care organizaţia optează pentru controlul extern al conformităţii, acest control trebuie să demonstreze că politica organizaţiei în materie de protecţie a vieţii private cu privire la informaţiile cu caracter personal primite din UE respectă principiile "sferei de securitate", că această politică este respectată şi că persoanele sunt informate cu privire la mecanismele prin care îşi pot formula plângerile. Metodele de control pot include (lista nefiind exhaustivă) auditul, o verificare aleatorie, utilizarea de "capcane" sau diferite alte instrumente tehnologice. Cel puţin o dată pe an trebuie semnată, fie de către entitatea care a efectuat controlul, fie de către un funcţionar al organizaţiei sau de un alt reprezentat al acesteia, o declaraţie care confirmă controlul extern al conformităţii, care trebuie pusă la dispoziţia persoanelor interesate la cerere sau în contextul unei anchete sau al unei plângeri cu privire la neconformare.</p>
        <p>FAQ 8 - Acces</p>
        <p>Principiul accesului:</p>
        <p>Persoanele trebuie să aibă acces la informaţiile cu caracter personal despre ele pe care le deţine o organizaţie şi să poată corecta, modifica sau şterge aceste informaţii în cazul în care ele sunt incorecte, cu excepţia cazurilor în care dificultatea sau costurile pe care le presupune furnizarea accesului la aceste informaţii sunt disproporţionate în raport cu riscurile la adresa protecţiei vieţii private a persoanei respective sau a cazurilor în care ar fi încălcate drepturile legitime ale unor persoane altele decât cea interesată.</p>
        <p>1. Î: Este dreptul la acces absolut?</p>
        <p>1. R: Nu. Conform principiilor "sferei de securitate", dreptul la acces este fundamental pentru protecţia vieţii private. În special, el permite persoanelor să verifice acurateţea informaţiilor deţinute cu privire la ele. Totuşi, obligaţia pe care o are o organizaţie de a oferi acces la informaţiile cu caracter personal pe care le deţine despre o persoană este supusă principiului proporţionalităţii sau al caracterului rezonabil al cererii de acces şi, în anumite cazuri, trebuie limitată. De fapt, expunerea de motive la liniile directoare ale OCDE din 1980 privind politica referitoare la protecţia vieţii private specifică faptul că obligaţia pe care o are o organizaţie de a asigura accesul nu este absolută. Dreptul la acces nu presupune o investigare aprofundată ca aceea pe care o presupune, de exemplu, o citaţie, şi nici nu înseamnă acces la toate formele în care informaţiile pot fi păstrate de către organizaţie.</p>
        <p>Experienţa a arătat mai degrabă că atunci când răspund persoanelor care solicită acces, organizaţiile ar trebui mai întâi să acorde atenţie motivului (motivelor) de îngrijorare care au condus la formularea acestei solicitări. De exemplu, dacă o cerere de acordare a accesului este vagă sau extrem de amplă, organizaţia o poate invita pe acea persoană la un dialog pentru a înţelege mai bine motivele care au condus la acest demers şi pentru a-i furniza informaţiile pertinente. Organizaţia poate încerca să stabilească cu care din părţile organizaţiei a interacţionat acea persoană şi/sau care este natura informaţiilor (sau a utilizării acestora) care fac obiectul solicitării accesului. Totuşi, nimeni nu este obligat să justifice solicitările formulate cu privire la accesarea propriilor sale date.</p>
        <p>Costurile şi dificultatea sunt factori importanţi care trebuie luaţi în considerare, dar care nu au un rol decisiv în stabilirea caracterului rezonabil al accesului. De exemplu, dacă informaţiile sunt utilizate în scopul unor decizii care vor afecta în mod semnificativ persoana în cauză (de exemplu, refuzarea sau acordarea unor avantaje importante, cum sunt o asigurare, o ipotecă sau un loc de muncă), atunci, conform celorlalte dispoziţii din aceste FAQ, organizaţia ar trebui să dezvăluie acele informaţii chiar dacă acest lucru este relativ dificil sau presupune costuri ridicate.</p>
        <p>Dacă informaţiile solicitate nu sunt sensibile sau nu sunt utilizate în scopul unor decizii care vor afecta semnificativ persoana în cauză (de exemplu, date de piaţă nesensibile care sunt utilizate pentru trimiterea de cataloage), dar sunt uşor accesibile iar transmiterea lor este puţin costisitoare, organizaţia trebuie să ofere acces la informaţiile concrete pe care le deţine despre persoana în cauză. Informaţiile în cauză pot include date obţinute de la persoană, date obţinute pe parcursul unei tranzacţii, sau date obţinute de la terţi care privesc persoana în cauză.</p>
        <p>Dreptul la acces fiind un element fundamental al protecţiei vieţii private, organizaţiile trebuie să facă întotdeauna eforturi de bună credinţă pentru a furniza accesul solicitat. De exemplu, în cazul în care anumite informaţii trebuie protejate şi pot fi separate cu uşurinţă de alte informaţii care fac obiectul unei cereri de acces, organizaţia trebuie să separe informaţiile protejate şi să le facă disponibile pe celelalte. Dacă o organizaţie stabileşte că cererea de accesare a informaţiilor trebuie refuzată într-un anumit caz, aceasta trebuie să ofere persoanei care a formulat această cerere o explicaţie privind motivul pentru care a luat această hotărâre şi să o informeze cu privire la persoana ce poate fi contactată pentru informaţii suplimentare.</p>
        <p>2. Î: Ce sunt informaţiile comerciale confidenţiale şi pot organizaţiile refuza accesul la acestea în vederea protecţiei lor?</p>
        <p>2. R: Informaţii comerciale confidenţiale (în sensul Codului de procedură federală privind comunicarea datelor) sunt informaţii a căror divulgare o organizaţie împiedică prin toate măsurile posibile, dacă divulgarea lor ar fi de folos unui concurent de pe piaţă. Programul informatic pe care îl utilizează o organizaţie, ca de exemplu un program de modelare, sau detaliile despre acest program pot constitui informaţii comerciale confidenţiale. Când informaţiile comerciale confidenţiale pot fi uşor separate de alte informaţii care fac obiectul unei cereri de acordare a accesului, organizaţia trebuie să separe informaţiile comerciale confidenţiale şi să pună la dispoziţia solicitantului informaţiile neconfidenţiale. Organizaţiile pot refuza sau limita accesul în măsura în care acordarea acestuia ar conduce la divulgarea propriilor sale informaţii comerciale confidenţiale în sensul definiţiei de mai sus, cum ar fi concluziile sau clasificările comerciale stabilite de organizaţie sau informaţiile comerciale confidenţiale aparţinând altor organizaţii, dacă aceste informaţii fac obiectul unei obligaţii contractuale de confidenţialitate în circumstanţe în care în mod normal ar fi impuse sau asumate asemenea obligaţii de confidenţialitate.</p>
        <p>3. Î: Când acordă accesul la informaţii, poate o organizaţie divulga solicitanţilor informaţiile cu caracter personal despre acestea extrase din bazele sale de date sau ar trebui organizaţia să permită accesul direct la această bază de date?</p>
        <p>3. R: Accesul la informaţii poate fi furnizat sub forma unui transfer de informaţii către persoana în cauză şi nu implică obligatoriu consultarea directă a bazei de date a organizaţiei.</p>
        <p>4. Î: Trebuie ca o organizaţie să-şi restructureze bazele de date pentru a oferi accesul la informaţii?</p>
        <p>4. R: Accesul la informaţii trebuie oferit numai în măsura în care o organizaţie stochează informaţiile. Principiul accesului în sine nu creează nici o obligaţie de a reţine, păstra, reorganiza, sau restructura dosarele care cuprind informaţii cu caracter personal.</p>
        <p>5. Î: Din aceste răspunsuri reiese concluzia clară că accesul la informaţii poate fi refuzat în anumite circumstanţe. În ce alte circumstanţe poate o organizaţie refuza să acorde unor persoane dreptul de a accesa informaţiile cu caracter personal care le privesc?</p>
        <p>5. R: Aceste circumstanţe sunt limitate, iar motivele pentru care accesul la informaţii este refuzat trebuie să fie clar specificate. O organizaţie poate refuza să ofere acces la informaţii în măsura în care există probabilitatea ca această divulgare să afecteze protecţia unor importante interese publice, cum ar fi siguranţa naţională, apărarea, sau siguranţa publică. În plus, în cazurile în care informaţiile cu caracter personal sunt prelucrate exclusiv în scopuri legate de cercetare sau în scopuri statistice, accesul la aceste informaţii poate fi refuzat. Alte motive pentru refuzarea sau restricţionarea accesului sunt:</p>
        <p>a. crearea de obstacole în calea implementării sau punerii în aplicare a legii, inclusiv în calea prevenirii, anchetării sau detectării infracţiunilor, precum şi în calea dreptului la un proces echitabil;</p>
        <p>b. crearea de obstacole în calea acţiunilor civile în justiţie, inclusiv în calea prevenirii, anchetării sau detectării acţiunilor în justiţie, precum şi în calea dreptului la un proces echitabil;</p>
        <p>c. divulgarea de informaţii cu caracter personal care privesc alte persoane în cazurile în care aceste informaţii nu pot fi izolate;</p>
        <p>d. încălcarea unui drept sau a unei obligaţii legale, profesionale sau de altă natură;</p>
        <p>e. încălcarea confidenţialităţii necesare în cadrul negocierilor viitoare sau în curs, cum sunt cele privind achiziţionarea unor companii cotate la Bursă;</p>
        <p>f. împiedicarea anchetelor cu privire la securitatea angajaţilor sau a procedurilor de rezolvare a nemulţumirilor acestora;</p>
        <p>g. încălcarea confidenţialităţii care poate fi necesară pe perioade limitate în legătură cu planificarea succesiunii cadrelor sau cu reorganizarea companiilor; sau</p>
        <p>h. încălcarea confidenţialităţii poate fi necesară în legătură cu funcţiile de supraveghere, inspecţie sau de reglementare legate de o gestiune economică sau financiară sănătoasă; sau</p>
        <p>i. alte circumstanţe în care dificultatea sau costurile acordării accesului la informaţii sunt disproporţionate sau în care ar fi lezate drepturile sau interesele legitime ale unor părţi terţe.</p>
        <p>O organizaţie care invocă o derogare trebuie să poată demonstra aplicabilitatea ei (cum se întâmplă în mod normal). După cum s-a arătat mai sus, solicitanţilor trebuie să li se indice motivele pentru refuzul sau restricţionarea accesului precum şi o persoană pe care o pot contacta pentru informaţii suplimentare.</p>
        <p>6. Î: Poate o organizaţie solicita o taxă pentru a acoperi costurile pe care le presupune acordarea accesului la informaţii?</p>
        <p>6. R: Da. Liniile directoare ale OCDE stipulează că organizaţiile pot solicita o taxă, cu condiţia ca aceasta să nu fie excesivă. Aşadar, organizaţiile pot solicita o taxă rezonabilă în vederea accesului la informaţii. Această taxă poate contribui şi la descurajarea solicitărilor repetate şi vexatorii.</p>
        <p>Organizaţiile specializate în vânzarea de informaţii accesibile publicului pot solicita taxa practicată în mod obişnuit de organizaţie atunci când răspund unei cereri de acordare a accesului la informaţii. De asemenea, persoanele pot obţine informaţiile cu caracter personal care le privesc apelând direct la organizaţia care a compilat iniţial aceste date.</p>
        <p>Accesul nu poate fi refuzat pe motive legate de costuri dacă solicitantul se oferă să plătească aceste costuri.</p>
        <p>7. Î: Este o organizaţie obligată să ofere acces la informaţiile cu caracter personal extrase din registrele publice?</p>
        <p>7. R: Pentru a clarifica mai întâi acest aspect, prin registre publice se înţeleg acele registre care sunt păstrate de agenţii guvernamentale sau de entităţi la orice nivel şi care pot fi consultate de publicul general. Nu este necesar să se aplice principiul accesului în cazul acestor informaţii dacă acestea nu sunt asociate cu alte informaţii cu caracter personal, exceptând cazurile în care cantităţi mici de informaţii nepublice sunt utilizate pentru indexarea sau organizarea informaţiilor din registrele publice. Totuşi, trebuie respectate eventualele condiţii privind consultarea acestora stabilite de instanţele competente. În cazul în care informaţiile din registrele publice sunt asociate cu informaţii care nu au caracter public (altele decât cele specificate mai sus), organizaţia trebuie însă să ofere acces la toate aceste informaţii, în măsura în care aceste informaţii nu fac obiectul altor derogări.</p>
        <p>8. Î: Trebuie aplicat principiul accesului în cazul informaţiilor cu caracter personal disponibile publicului?</p>
        <p>8. R: La fel ca în cazul informaţiilor din registrele publice (vezi Î7), nu este necesar să se acorde accesul la informaţii care sunt deja disponibile publicului larg, dacă acestea nu sunt asociate cu informaţii care nu sunt disponibile publicului.</p>
        <p>9. Î: Ce măsuri de protecţie poate lua o organizaţie împotriva solicitărilor repetate sau vexatorii de accesare a informaţiilor?</p>
        <p>9. R: O organizaţie nu este obligată să răspundă la asemenea solicitări de acces. Din acest motiv, organizaţiile pot impune o taxă rezonabilă şi pot stabili restricţii rezonabile cu privire la numărul de solicitări ce pot fi formulate într-o perioadă de timp dată de o anumită persoană. La stabilirea unor asemenea restricţii, organizaţia trebuie să ia în considerare factori cum ar fi frecvenţa cu care sunt actualizate informaţiile, scopul în care sunt utilizate datele, precum şi natura informaţiilor.</p>
        <p>10. Î: Ce măsuri de protecţie poate lua o organizaţie împotriva solicitărilor frauduloase de accesare a informaţiilor?</p>
        <p>10. R: O organizaţie nu este obligată să ofere acces, dacă nu îi sunt prezentate suficiente informaţii pentru a putea să verifice identitatea solicitantului.</p>
        <p>11. Î: Există o limită de timp în care trebuie să se răspundă solicitărilor de accesare a informaţiilor?</p>
        <p>11. R: Da, organizaţiile ar trebui să răspundă într-un termen rezonabil, fără o întârziere excesivă. Această cerinţă poate fi satisfăcută în moduri diferite, conform expunerii de motive la liniile directoare ale OCDE din 1980 cu privire la politica privind protecţia vieţii private. De exemplu, un responsabil de date care furnizează cu regularitate informaţii persoanelor care fac obiectul acestora poate fi scutit de obligaţia de a răspunde imediat solicitărilor individuale.</p>
        <p>FAQ 9 - Resurse umane</p>
        <p>1. Î: Sunt incluse în "sfera de securitate" transferurile din UE spre Statele Unite de informaţii cu caracter personal strânse în contextul unei relaţii de muncă?</p>
        <p>1. R: Da, când o societate din UE transferă informaţii cu caracter personal despre angajaţii săi (din trecut sau din prezent) care au fost strânse în contextul unei relaţii de muncă spre o societate-mamă, o societate afiliată sau neafiliată care prestează servicii în Statele Unite şi care participă la "sfera de securitate", transferul beneficiază de avantajele "sferei de securitate". În aceste cazuri, colectarea informaţiilor şi prelucrarea lor înainte de a fi transferate sunt supuse legilor naţionale ale statului membru UE unde ele au fost strânse şi toate condiţiile sau restricţiile privind transferul lor trebuie să fie respectate în conformitate cu aceste legi.</p>
        <p>Principiile "sferei de securitate" sunt relevante numai când sunt transferate sau accesate dosare identificate individual. Declaraţiile statistice bazate pe date globale cu privire la ocuparea forţei de muncă şi/sau utilizarea datelor anonime sau pseudoanonime nu prezintă riscuri pentru viaţa privată.</p>
        <p>2. Î: Cum se aplică principiile notificării şi opţiunii în cazul acestor informaţii?</p>
        <p>2. R: O organizaţie din S.U.A. care a primit informaţii despre angajaţi din UE în cadrul "sferei de securitate" le poate divulga unor părţi terţe şi/sau le poate utiliza în diferite scopuri numai dacă se conformează principiului notificării şi principiului opţiunii. De exemplu, în cazul în care o organizaţie intenţionează să utilizeze informaţiile cu caracter personal strânse în cadrul unei relaţii de muncă în scopuri care nu au legătură cu relaţia de muncă, cum ar fi transmiterea de informaţii comerciale, organizaţia din S.U.A. trebuie în prealabil să ofere persoanelor în cauză posibilitatea opţiunii, exceptând cazurile în care acestea au aprobat deja utilizarea acestor informaţii în astfel de scopuri. Pe lângă aceasta, aceste opţiuni nu trebuie să fi utilizate pentru a limita cariera profesională a acestor angajaţi sau pentru a lua măsuri punitive împotriva lor.</p>
        <p>Trebuie remarcat că anumite condiţii cu aplicabilitate generală cu privire la transferul din unele state membre pot exclude alte utilizări ale acestor informaţii chiar şi după transferarea lor în afara UE, iar aceste condiţii trebuie respectate.</p>
        <p>În plus, angajatorii ar trebui să facă toate eforturile posibile pentru a respecta preferinţele angajaţilor cu privire la protecţia vieţii lor private. Acestea pot include restricţionarea accesului la date, anonimizarea anumitor date sau atribuirea de coduri sau pseudonime atunci când numele reale nu sunt necesare în scopuri administrative.</p>
        <p>În măsura necesară şi pe durata necesară, pentru a evita lezarea intereselor legitime ale organizaţiei în cadrul promovărilor, numirilor sau altor decizii similare referitoare la relaţiile de muncă, organizaţia nu este obligată să respecte principiul notificării şi pe cel al opţiunii.</p>
        <p>3. Î: Cum se aplică principiul accesului?</p>
        <p>3. R: Întrebările puse frecvent referitoare la acces oferă indicaţii cu privire la motivele care pot justifica refuzarea sau limitarea accesului solicitate în contextul resurselor umane. Desigur, angajatorii din Uniunea Europeană trebuie să se conformeze regulamentelor locale şi să asigure că angajaţii din Uniunea Europeană au acces la asemenea informaţii în conformitate cu legile naţionale ale ţărilor lor, indiferent de locul în care datele sunt prelucrate şi stocate. "Sfera de securitate" stipulează că organizaţiile care prelucrează asemenea date în Statele Unite vor coopera pentru a furniza accesul la acestea, fie direct fie prin angajatorul din Uniunea Europeană.</p>
        <p>4. Î: Cum este asigurată punerea în aplicare cu privire la datele referitoare la angajaţi în conformitate cu principiile "sferei de securitate"?</p>
        <p>4. R: În măsura în care informaţiile sunt utilizate numai în contextul relaţiei de muncă, responsabilitatea primară pentru date vizavi de angajat revine companiei din UE. Prin urmare, în cazul în care angajaţii europeni depun o plângere cu privire la încălcarea drepturilor lor la protecţia datelor şi nu sunt mulţumiţi de rezultatele procedurilor interne de evaluare, reclamaţie şi apel (sau orice procedură de rezolvare a nemulţumirilor aplicabilă în temeiul unui contract cu o organizaţie sindicală), aceştia trebuie orientaţi spre autoritatea naţională responsabilă de protecţia datelor sau de problemele legate de relaţiile de muncă din jurisdicţia în care munceşte angajatul. Acelaşi lucru este valabil şi pentru cazurile în care pretinsa utilizare abuzivă a informaţiilor lor cu caracter personal a avut loc în Statele Unite, este responsabilitatea organizaţiei din S.U.A. care a primit informaţiile de la angajator, nu a angajatorului şi astfel presupune o pretinsă violare a principiilor "sferei de securitate" şi nu a legilor naţionale de punere în aplicare a directivei. Acesta va fi modul cel mai eficient de soluţionare a drepturilor şi obligaţiilor, care adesea se suprapun, impuse de legislaţia locală privind relaţiile de muncă şi de acordurile colective de muncă precum şi de legislaţia privind protecţia datelor.</p>
        <p>O organizaţie din S.U.A. care aderă la "sfera de securitate" şi care utilizează date de tip resurse umane transferate din Uniunea Europeană în contextul relaţiei de muncă şi care doreşte ca aceste transferuri să intre sub incidenţa "sferei de securitate" trebuie prin urmare să îşi ia angajamentul de a coopera la anchetele autorităţilor competente din UE şi să se conformeze avizelor acestora. APD care au consimţit să coopereze în acest mod vor informa Comisia Europeană şi Departamentul de Comerţ. Dacă o organizaţie din S.U.A. care aderă la "sfera de securitate" doreşte să transfere date de tip resurse umane dintr-un stat membru fără ca DPA să-şi fi dat consimţământul, se aplică dispoziţiile de la FAQ 5.</p>
        <p>FAQ 10 - Contractele încheiate în temeiul articolului 17</p>
        <p>Î: Când transferul de date din UE în Statele Unite are loc doar în scopul prelucrării, este necesar un contract deşi entitatea care prelucrează aceste date aderă la "sfera de securitate"?</p>
        <p>R: Da. Responsabilii cu prelucrarea datelor din Uniunea Europeană au întotdeauna obligaţia de a încheia un contract când are loc un transfer pentru simpla prelucrare de date, indiferent dacă prelucrarea este efectuată pe teritoriul UE sau în afara acestuia. Scopul contractului este de a proteja interesele responsabilului cu prelucrarea datelor, adică ale persoanei sau organismului care stabileşte obiectivul şi mijloacele procesării, căruia îi revine întreaga responsabilitate pentru date vizavi de persoana (persoanele) în cauză. Contractul specifică astfel prelucrarea care urmează să fie efectuată şi măsurile necesare pentru a garanta păstrarea în siguranţă a datelor.</p>
        <p>O organizaţie din S.U.A. care aderă la "sfera de securitate" şi primeşte informaţii cu caracter personal din UE doar pentru prelucrarea lor nu este obligată să aplice principiile faţă de aceste informaţii, deoarece responsabilul de prelucrare a datelor din UE rămâne responsabil vizavi de persoanele în cauză, în conformitate cu dispoziţiile relevante din EU (care pot fi mai riguroase decât principiile echivalente ale "sferei de securitate").</p>
        <p>Întrucât participanţii la "sfera de securitate" oferă o protecţie adecvată a datelor, contractele cu participanţii la "sfera de securitate" pentru simpla prelucrare a datelor nu necesită o autorizaţie prealabilă (sau această autorizaţie va fi acordată automat de statele membre), contrar acelor contracte ai căror beneficiari nu aderă la "sfera de securitate" sau nu asigură printr-un alt mod o protecţie adecvată.</p>
        <p>FAQ 11 - Soluţionarea litigiilor şi aplicarea deciziilor</p>
        <p>Î: Cum poate fi pusă în aplicare cerinţa privind soluţionarea litigiilor din principiul punerii în aplicare şi ce măsuri pot fi luate în cazul nerespectării repetate a principiilor de către o organizaţie?</p>
        <p>R: Principiul punerii în aplicare stabileşte cerinţele pentru punerea în aplicare a "sferei de securitate". Modul în care sunt îndeplinite cerinţele de la lit. (b) de la acest principiu este prezentat în FAQ privind verificarea (FAQ 7). Prezenta FAQ 11 vizează lit. (a) şi (c), ambele necesitând instanţe de recurs independente. Aceste mecanisme pot lua forme diferite, dar ele trebuie să îndeplinească cerinţele principiului punerii în aplicare. Organizaţiile pot satisface aceste cerinţe în următoarele moduri: (1) participând la programele organizate de sectorul privat cu privire la protecţia vieţii private care încorporează principiile "sferei de securitate" în normele lor şi care includ mecanisme de punere în aplicare eficiente de tipul celor descrise în principiul punerii în aplicare; (2) conformându-se instrucţiunilor organelor de supraveghere legale sau de reglementare care asigură prelucrarea plângerilor persoanelor şi soluţionarea litigiilor; sau (3) luându-şi angajamentul de a coopera cu autorităţile responsabile cu protecţia datelor din Uniunea Europeană sau cu reprezentanţii autorizaţi ai acestora. Această listă cuprinde doar câteva exemple şi nu se vrea a fi exhaustivă. Sectorul privat poate elabora alte mecanisme de punere în aplicare, cu condiţia ca acestea să întrunească cerinţele principiului punerii în aplicare şi ale FAQ. Este important de reţinut faptul că cerinţele principiului punerii în aplicare vin în completarea cerinţelor stabilite la paragraful al treilea din introducerea la principii, conform cărora iniţiativele de autoreglementare trebuie să fie executorii în conformitate cu secţiunea 5 din Federal Trade Commission Act sau un document similar.</p>
        <p>Instanţe de recurs</p>
        <p>Consumatorii ar trebui să fie încurajaţi să adreseze plângerile pe care le vor să le depună organizaţiei relevante înainte de a face apel la instanţe de recurs independente. Independenţa unei instanţe de recurs se apreciază în funcţie de criterii obiective, cum ar fi transparenţa compoziţiei şi a resurselor sale financiare sau un bilanţ pozitiv al activităţilor. Conform principiului punerii în aplicare, instanţele de recurs disponibile persoanelor trebuie să fie uşor accesibile şi necostisitoare. Organismele pentru soluţionarea litigiilor trebuie să analizeze fiecare plângere primită, exceptând cazurile în care acestea sunt în mod evident nefondate sau frivole. Această condiţie nu împiedică stabilirea, de către instanţa de recurs, de criterii de eligibilitate, însă acestea criterii trebuie să fie transparente şi justificate (de exemplu, excluderea plângerilor care nu fac parte din domeniul de aplicare al programului sau care trebuie prezentate unui alt for) şi nu trebuie să aibă ca rezultat compromiterea angajamentului de a analiza plângerile legitime. Pe lângă aceasta, instanţele de recurs trebuie să ofere persoanelor informaţii complete şi uşor accesibile cu privire la modul în care funcţionează procedura de soluţionare a litigiilor când acestea depun o plângere. Aceste informaţii trebuie să includă o descriere a practicilor aplicate în materie de protecţie a vieţii private, în conformitate cu principiile "sferei de securitate"7. De asemenea, instanţele trebuie să coopereze la elaborarea de instrumente, cum ar fi formularele tip pentru depunerea plângerilor, pentru a facilita procesul de soluţionare a plângerilor.</p>
        <p>Remedii şi sancţiuni</p>
        <p>Rezultatul remediilor pe care le propune organismul de soluţionare a litigiilor trebuie să fie anularea sau corectarea în măsura posibilului, de către organizaţie, a efectelor nerespectării principiilor şi respectarea principiilor de către organizaţie atunci când aceasta prelucrează date în viitor precum şi, dacă este cazul, încetarea prelucrării datelor personale ale persoanei care a depus plângerea. Sancţiunile trebuie să fie suficient de severe pentru a garanta respectarea principiilor de către organizaţie. Existenţa unei game de sancţiuni cu grade diferite de severitate va permite organismelor pentru soluţionarea litigiilor să răspundă în mod corespunzător diferitelor niveluri de nerespectare a principiilor. Sancţiunile trebuie să includă atât publicarea informaţiilor cu privire la nerespectarea principiilor cât şi obligaţia de a şterge date în anumite circumstanţe8. Alte sancţiuni pot include suspendarea sau anularea mărcii de conformitate, despăgubirea persoanelor pentru pierderile suferite ca urmare a nerespectării principiilor, precum şi injoncţiuni. Organismele pentru soluţionarea litigiilor şi de autoreglementare din sectorul privat trebuie să notifice nerespectarea deciziilor lor de către organizaţiile aderente la "sfera de securitate" organului administrativ cu competenţă în domeniu sau tribunalelor, după caz, şi să informeze Departamentul de Comerţ (sau reprezentantul acestuia).</p>
        <p>Acţiunea FTC</p>
        <p>FTC (Federal Trade Commission) s-a angajat să acorde prioritate analizării sesizărilor prezentate de organizaţiile de autoreglementare în materie de protecţie a vieţii private, cum sunt BBBOnline şi TRUSTe, precum şi de statele membre ale Uniunii Europene cu privire la nerespectarea principiilor "sferei de securitate", pentru a stabili dacă a fost încălcată secţiunea 5 din Federal Trade Commission Act privind interzicerea actelor sau practicilor comerciale neloiale sau frauduloase. Dacă FTC stabileşte că există motiv(e) pentru a considera că secţiunea 5 a fost încălcată, poate decide să soluţioneze această problemă obţinând un ordin administrativ de încetare şi interzicere a practicilor contestate sau depunând o plângere la un tribunal districtual federal, care, dacă este soluţionată favorabil, poate avea ca rezultat emiterea un ordin federal în acelaşi sens. FTC poate obţine sancţiuni civile pentru încălcarea unui ordin administrativ de încetare a practicilor contestate şi poate urmări contravenientul pentru ultraj într-un tribunal civil sau penal în cazul încălcării unui ordin al curţii federale. FTC informează Departamentul de Comerţ cu privire la toate aceste măsuri adoptate. Departamentul de Comerţ încurajează celelalte organe administrative să îi notifice toate dispoziţiile din cazurile similare sau deciziile care determină adeziunea la principiile "sferei de securitate".</p>
        <p>Încălcarea sistematică a principiilor</p>
        <p>Dacă o organizaţie încalcă sistematic principiile, aceasta nu mai are dreptul să beneficieze de avantajele "sferei de securitate". Principiile sunt nerespectate sistematic atunci când o organizaţie care şi-a declarat la Departamentul de Comerţ (sau reprezentantul acestuia) adeziunea la "sfera de securitate" refuză să se conformeze unei decizii definitive luate de un organ de autoreglementare sau de un organ guvernamental sau atunci când un asemenea organ constată că o organizaţie încalcă frecvent principiile astfel încât declaraţia sa de adeziune la acestea nu mai este credibilă. În aceste cazuri, organizaţia trebuie să notifice neîntârziat aceste fapte Departamentului de Comerţ (sau reprezentantului acestuia). În caz contrar, ea este pasibilă de sancţiuni în temeiul False Statements Act (18 U.S.C. § 1001).</p>
        <p>Departamentul (sau reprezentantul acestuia) va indica pe lista publică pe care o gestionează cu privire la organizaţiile care şi-au declarat adeziunea la principiile "sferei de securitate" orice notificare pe care o primeşte privind încălcarea sistematică a principiilor, indiferent dacă aceasta provine de la organizaţie, de la un organ de autoreglementare sau de la un organ guvernamental, însă numai după ce a acordat organizaţiei în cauză un preaviz de treizeci (30) de zile şi posibilitatea de a răspunde. În consecinţă, lista publică gestionată de Departamentul de Comerţ (sau de reprezentantul acestuia) va preciza care organizaţii beneficiază de avantajele "sferei de securitate" şi care organizaţii nu mai beneficiază de acestea.</p>
        <p>O organizaţie care solicită să fie supusă autorităţii unui organ de autoreglementare pentru a putea beneficia din nou de avantajele "sferei de securitate" trebuie să furnizeze acelui organ informaţii complete cu privire la participarea ei anterioară la "sfera de securitate".</p>
        <p>FAQ 12 - Opţiune - Momentul exercitării dreptului de refuz</p>
        <p>Î: Permite principiul opţiunii unei persoane să îşi exercite dreptul la opţiune numai la începutul unei relaţii sau în orice moment?</p>
        <p>R: În general, obiectivul principiului opţiunii este de a asigura că informaţiile cu caracter personal sunt utilizate şi comunicate conform aşteptărilor şi opţiunilor persoanelor în cauză. În consecinţă, o persoană ar trebui să poată să îşi exercite dreptul de a refuza (sau opţiunea) ca informaţiile cu caracter personal să fie utilizate în cadrul unei acţiuni de comercializare directă în orice moment, în anumite limite definite de organizaţie, cum ar fi de exemplu timpul necesar pentru ca organizaţia să poată pună în aplicare refuzul. De asemenea, o organizaţie poată solicita un anumit număr de informaţii care să confirme identitatea persoanei care şi-a exprimat refuzul. În Statele Unite, persoanele pot exercita acest drept prin utilizarea unui program central de refuz, cum ar fi programul "Mail Preference Service" al Direct Marketing Association. Organizaţiile care participă la programul "Mail Preference Service" al Direct Marketing Association ar trebui să promoveze disponibilitatea acestuia în rândul consumatorilor care nu doresc să primească informaţii comerciale. În orice caz, exercitarea acestei opţiuni trebuie să fie uşor accesibilă şi puţin costisitoare.</p>
        <p>În mod similar, o organizaţie poate utiliza informaţii în anumite scopuri de comercializare directă când condiţiile nu îi permit să ofere persoanelor ocazia de a-şi exercita dreptul la refuz înainte de utilizarea informaţiilor, dacă organizaţia îi oferă persoanei cu promptitudine (şi, la cerere, în orice moment) posibilitatea de a refuza (fără ca acest lucru să presupună vreun cost suportat de persoana în cauză) să primească orice alte informaţii comerciale directe şi dacă organizaţia se conformează dorinţelor acestor persoane.</p>
        <p>FAQ 13 - Informaţii cu privire la călătorii</p>
        <p>Î: Când pot fi comunicate organizaţiilor situate în afara UE informaţii cu privire la rezervările pentru zborurile aeriene şi alte informaţii referitoare la călătorii, cum sunt de exemplu clienţii frecvenţi ai companiilor aeriene sau rezervările la hoteluri, precum şi informaţii cu privire la cereri speciale cum ar fi anumite mâncăruri conforme cu anumite principii religioase sau o asistenţă fizică?</p>
        <p>R: Aceste informaţii pot fi transferate in diferite circumstanţe. Conform art. 26 din directivă, datele cu caracter personal pot fi transferate "spre o ţară terţă care nu asigură un nivel adecvat de protecţie în sensul art. 25 alin. (2)" cu condiţia ca acest transfer (1) să fie necesar pentru a furniza serviciile solicitate de consumator sau pentru a respecta condiţiile unui acord, cum este acordul "client frecvent al zborurilor aeriene"; sau (2) a fost aprobat în mod neechivoc de către consumator. Organizaţiile din Statele Unite care subscriu la "sfera de securitate" oferă un nivel adecvat de protecţie a datelor cu caracter personal şi în consecinţă pot primi date din UE fără a îndeplini aceste condiţii sau alte condiţii stabilite în art. 26 din directivă. Întrucât "sfera de securitate" cuprinde reguli clare cu privire la informaţiile sensibile, aceste informaţii (a căror strângere ar putea fi necesară, de exemplu, în legătură cu necesitatea clientului de a beneficia de asistenţă fizică) pot fi incluse în transferurile către participanţii la "sfera de securitate". În toate cazurile, însă, organizaţia care transferă informaţiile trebuie să respecte legile din statul membru al Uniunii Europene în care operează, care, inter alia, pot stipula condiţii speciale pentru prelucrarea datelor sensibile.</p>
        <p>FAQ 14 - Produse farmaceutice şi medicale</p>
        <p>1. Î: Dacă datele cu caracter personal sunt strânse în UE şi transferate spre Statele Unite în scopuri legate de cercetarea farmaceutică şi/sau alte scopuri, se aplică legislaţia statului membru sau principiile "sferei de securitate"?</p>
        <p>1. R: Legislaţia statului membru se aplică colectării de date personale şi oricărei prelucrări care are loc înainte de transferul spre Statele Unite. Principiile "sferei de securitate" se aplică datelor din momentul în care acestea au fost transferate în Statele Unite. Datele utilizate în scopuri legate de cercetarea farmaceutică şi în alte scopuri trebuie să fie anonimizate acolo unde este cazul.</p>
        <p>2. Î: Datele cu caracter personal elaborate în cadrul studiilor medicale sau farmaceutice joacă de multe ori un rol semnificativ pentru cercetările ştiinţifice ulterioare. Când datele cu caracter personal adunate în vederea unui singur studiu de cercetare sunt transferate spre o organizaţie din S.U.A. care a aderat la principiile "sferei de securitate", poate această organizaţie să utilizeze aceste date pentru o nouă activitate de cercetare ştiinţifică?</p>
        <p>2. R: Da, cu condiţia să se aplice de la început principiul notificării şi cel al opţiunii. Notificarea trebuie să ofere informaţii cu privire la orice viitoare utilizări specifice ale datelor, cum ar fi control periodic, studii asociate sau comercializare. Este de înţeles că nu pot fi precizate toate utilizările ulteriore ale datelor, dat fiind faptul că o nouă examinare a datelor, noile descoperiri şi progrese medicale şi evoluţia în domeniul sănătăţii publice şi al reglementării ar putea determina noi utilizări ale datelor. În acest caz, dacă este posibil, notificarea trebuie să includă menţiunea că datele cu caracter personal pot fi utilizate în activităţi medicale şi farmaceutice viitoare neanticipate. Dacă utilizarea datelor nu este conformă cu scopurile generale pentru care datele au fost iniţial colectate sau pe care persoana în cauză le-a aprobat ulterior, trebuie obţinut din nou consimţământul acesteia.</p>
        <p>3. Î: Ce se întâmplă cu datele cu caracter personal dacă un participant decide voluntar sau la cererea sponsorului să se retragă din studiul clinic?</p>
        <p>3. R: Participanţii pot decide sau pot fi rugaţi să se retragă dintr-un studiu clinic în orice moment. Totuşi, datele colectate înaintea retragerii sale pot fi prelucrate în continuare împreună cu celelalte date colectate în cadrul studiului clinic, dacă acest fapt a fost comunicat participantului în notificare în momentul în care a consimţit să participe.</p>
        <p>4. Î: Companiile producătoare de dispozitive farmaceutice şi medicale au permisiunea de a furniza date cu caracter personal rezultate în urma testelor clinice efectuate în UE autorităţilor din Statele Unite în scopul reglementării şi controlului. Sunt transferurile similare permise şi altor părţi decât aceste autorităţi, cum ar fi întreprinderi şi alţi cercetători?</p>
        <p>4. R: Da, dacă sunt respectate principiile notificării şi opţiunii.</p>
        <p>5. Î: De multe ori, pentru a asigura obiectivitatea testelor clinice, participanţii şi deseori cercetătorii nu pot avea acces la informaţiile referitoare la tratamentul de care beneficiază fiecare pacient. Accesul la aceste informaţii ar periclita validitatea testului şi a rezultatelor. Vor avea participanţii la asemenea teste clinice (denumite "teste mascate") acces la datele privind tratamentul pe care îl vor primi pe parcursul testului?</p>
        <p>5. R: Nu, acest acces nu trebuie să fie oferit unui participant dacă această restricţie a fost explicată atunci când participantul a început testul şi dacă divulgarea acestor informaţii ar periclita integritatea eforturilor de cercetare. Acordul de a participa la un test în aceste condiţii presupune renunţarea la dreptul la acces la informaţii. La încheierea testului şi după analizarea rezultatelor, participanţii ar trebui însă să aibă posibilitatea de a avea acces la datele lor, dacă doresc acest lucru. Această cerere trebuie adresată în primul rând medicului sau altui prestator de servicii de sănătate de la care au primit tratamentul în cadrul testului clinic, sau, în al doilea rând, companiei care a sponsorizat programul.</p>
        <p>6. Î: Trebuie companiile producătoare de dispozitive farmaceutice sau medicale să aplice principiile "sferei de securitate" cu privire la notificare, opţiune, transfer şi acces în activităţile sale de control al securităţii şi eficacităţii produselor, inclusiv semnalarea incidentelor şi urmărirea pacienţilor/subiecţilor care folosesc anumite medicamente sau dispozitive medicale (cum ar fi un stimulator cardiac)?</p>
        <p>6. R: Nu, în măsura în care adeziunea la principii contravine cerinţelor de reglementare. Acest lucru este valabil atât cu privire la rapoartele efectuate, de exemplu, de către prestatorii de servicii de îngrijire a sănătăţii către companiile producătoare de dispozitive farmaceutice şi medicale, cât şi cu privire la rapoartele efectuate de către companiile producătoare de dispozitive farmaceutice şi medicale către agenţii guvernamentale cum sunt Food and Drug Administration (Administraţia alimentelor şi medicamentelor).</p>
        <p>7. Î: Invariabil, datele referitoare la cercetări sunt codificate la sursă de către principalul cercetător cu un cod de acces unic astfel încât să nu poată fi dezvăluită identitatea părţilor interesate. Companiile farmaceutice care sponsorizează aceste cercetări nu primesc codul de acces. Codul de acces unic este deţinut numai de către cercetător, astfel încât acesta/aceasta poate identifica persoana în cauză doar în circumstanţe speciale (de exemplu dacă este necesară urmărirea medicală a persoanei). Constituie transferul de date codificate în acest fel, din UE spre Statele Unite, un transfer de date cu caracter personal care trebuie să respecte principiile "sferei de securitate"?</p>
        <p>7. R: Nu. Acest transfer nu constituie transfer de date cu caracter personal care trebuie să respecte principiile "sferei de securitate".</p>
        <p>FAQ 15 - Informaţii din registre publice şi informaţii accesibile publicului</p>
        <p>Î: Este necesar să se aplice principiul notificării, cel al opţiunii şi cel al transferului ulterior în cazul informaţiilor din registrele publice sau al informaţiilor accesibile publicului?</p>
        <p>R: Nu este necesar să se aplice principiul notificării, cel al opţiunii şi cel al transferului ulterior în cazul informaţiilor din registrele publice, dacă acestea nu sunt asociate cu informaţii care nu fac parte din registre publice şi dacă sunt respectate toate condiţiile de consultare stabilite de jurisdicţia competentă.</p>
        <p>De asemenea, în general nu este necesar să se aplice principiul notificării, cel al opţiunii şi cel al transferului ulterior în cazul informaţiilor accesibile publicului decât în cazul în care entitatea europeană care efectuează transferul indică faptul că aceste informaţii fac obiectul restricţiilor care necesită aplicarea acestor principii de către organizaţia interesată în timpul utilizării lor. Organizaţiile nu au nici o responsabilitate cu privire la modul în care sunt utilizate aceste informaţii de către cei care obţin aceste informaţii din materiale publicate.</p>
        <p>În cazul în care se constată că o organizaţie a făcut publice în mod intenţionat informaţii cu caracter personal încălcând principiile, pentru ca această organizaţie sau alte părţi terţe să poată beneficia de aceste excepţii, ea va înceta să beneficieze de avantajele "sferei de securitate".</p>
        <p>ANEXA III</p>
        <p>Studiu privind punerea în aplicare a principiilor "sferei de securitate"</p>
        <p>Autorităţile federale şi de stat în materie de practici neloiale şi frauduloase şi protecţia vieţii private</p>
        <p>Prezentul memorandum prezintă o sinteză a puterilor pe care le are Comisia Federală de Comerţ (Federal Trade Commission - FTC) în temeiul secţiunii 5 din Federal Trade Commission Act (15 U.S.C. §§ 41-58, modificat) de a lua măsuri împotriva persoanelor care nu asigură protecţia informaţiilor cu caracter personal în conformitate cu declaraţiile lor şi/sau angajamentul luat în acest sens. De asemenea, abordează derogările de la aceste puteri şi posibilităţile de intervenţie din partea altor agenţii federale şi de stat de a lua măsuri în cazurile în care FTC nu dispune de asemenea puteri9.</p>
        <p>Puterile FTC în materie de practici neloiale sau frauduloase</p>
        <p>Secţiunea 5 din Federal Trade Commission Act stipulează că "actele şi practicile neloiale sau frauduloase din domeniul comerţului sau care afectează comerţul" sunt ilegale. 15 U.S.C. § 45(a)(1). Secţiunea 5 conferă FTC puteri depline pentru a împiedica asemenea acte şi practici. 15 U.S.C. § 45(a)(2). În consecinţă, FTC poate, la finalizarea unei audieri oficiale, să emită un "ordin de încetare" pentru a opri comportamentul infracţional. 15 U.S.C. § 45(b). Dacă este în interesul public, FTC poate de asemenea solicita unui tribunal de primă instanţă (un tribunal districtual din S.U.A.) să emită un ordin de încetare a practicilor contestate sau o ordonanţă temporară sau permanentă. 15 U.S.C. § 53(b). În cazurile în care actele sau practicile neloiale sau frauduloase au un caracter sistematic, sau în cazul în care s-a emis deja un ordin de încetare a practicilor contestate, FTC poate promulga o ordonanţă administrativă de interzicere a actelor sau practicilor în cauză. 15 U.S.C. § 57a.</p>
        <p>Orice persoană care nu se conformează unei ordonanţe FTC este pasibilă de sancţiune civilă de până la 11 000 USD, fiecare zi de continuare a încălcării ordonanţei constituind o încălcare separată10. 15 U.S.C. § 45(1). De asemenea, orice persoană care încalcă cu bună ştiinţă o ordonanţă FTC este pasibilă de o pedeapsă de 11 000 USD pentru fiecare încălcare. 15 U.S.C. § 45(m). Acţiunile vizând aplicarea legislaţiei pot fi intentate de către Departamentul de Justiţie sau, dacă acesta refuză, de către FTC. 15 U.S.C. § 56.</p>
        <p>Puterile FTC şi protecţia vieţii private</p>
        <p>Atunci când îşi exercită puterile de care dispune în temeiul secţiunii 5, FTC consideră că declaraţiile false cu privire la motivul pentru care sunt strânse informaţiile de la consumatori sau la modul în care informaţiile vor fi utilizate constituie o practică frauduloasă11. De exemplu, în 1998, FTC a depus o plângere împotriva companiei GeoCities pentru divulgarea de informaţii pe care le colectase pe site-ul său de Internet către părţi terţe în scopuri publicitare şi fără permisiunea prealabilă, în ciuda declaraţiilor sale în sens contrar12. Personalul FTC a afirmat de asemenea că strângerea de informaţii cu caracter personal de la copii, precum şi vânzarea şi divulgarea acestor informaţii, fără consimţământul părinţilor, este susceptibilă de a constitui o practică neloială13.</p>
        <p>Într-o scrisoare adresată lui John Mogg, director general la Comisia Europeană, Preşedintele FTC Pitofsky a remarcat că puterile FTC cu privire la protecţia vieţii private erau limitate în absenţa unei declaraţii false (sau în absenţa oricărei declaraţii) cu privire la modul în care informaţiile strânse vor fi utilizate. (Scrisoarea Preşedintelui FTC Pitofsky adresată lui John Mogg la 23 septembrie 1998). Totuşi, companiile care doresc să beneficieze de avantajele "sferei de securitate" propuse vor trebui să declare că vor proteja informaţiile pe care le strâng în conformitate cu liniile directoare prescrise. În consecinţă, când o companie certifică faptul că va garanta confidenţialitatea informaţiilor dar apoi nu se conformează acestui angajament, această acţiune constituie o declaraţie falsă şi o "practică frauduloasă" în sensul secţiunii 5.</p>
        <p>Întrucât competenţa FTC acoperă actele sau practicile neloiale sau frauduloase "din comerţ sau care afectează comerţul", FTC nu dispune de competenţă juridică cu privire la colectarea şi utilizarea de informaţii cu caracter personal în alte scopuri decât cele comerciale, cum sunt de exemplu strângerile de fonduri în scopuri de binefacere. Vezi scrisoarea lui Pitofsky, p. 3. Totuşi, utilizarea informaţiilor cu caracter personal în cadrul oricărei tranzacţii comerciale intră în competenţa juridică a FTP. Astfel, de exemplu, vânzarea de către un angajator de informaţii cu caracter personal privind angajaţii săi unei societăţi de comercializare directă face ca tranzacţia să intre în domeniul de aplicare a secţiunii 5.</p>
        <p>Derogări prevăzute la secţiunea 5</p>
        <p>Secţiunea 5 a stabilit derogări cu privire la competenţa FTC în materie de acte sau practici neloiale sau frauduloase privind:</p>
        <p>* instituţiile financiare, inclusiv băncile, societăţile de economii şi împrumut şi cooperativele de credit;</p>
        <p>* societăţile de telecomunicaţii şi companiile publice de transport interstatal;</p>
        <p>* transportatorii aerieni; şi</p>
        <p>* ambalatorii şi operatorii din sectorul zootehnic.</p>
        <p>A se consulta 15 U.S.C. § 45(a)(2). Fiecare derogare şi organismele de reglementare care se substituie FTC-ului sunt discutate mai jos.</p>
        <p>Instituţiile financiare14</p>
        <p>Prima excepţie se aplică "băncilor, societăţilor de economii şi împrumut şi cooperativelor de credit menţionate în secţiunea 18(f)(3) [15 U.S.C. § 57a(f)(3)]" şi "cooperativelor federale de credit menţionate în secţiunea 18(f)(4) [15 U.S.C. § 57a(f)(4)]"15. Aceste instituţii financiare se supun în schimb regulamentelor emise de Federal Reserve Board, Office of Thrift Supervision16, respectiv National Credit Union Administration Board. A se consulta 15 U.S.C. § 57a(f). Aceste agenţii de reglementare au obligaţia de a adopta regulamentele necesare pentru a preveni practicile neloiale şi frauduloase în cadrul acestor instituţii financiare17(9) şi de a stabili servicii distincte însărcinate să se ocupe de plângerile din partea consumatorilor. 15 U.S.C. § 57a(f)(1). În sfârşit, competenţele executive decurg din secţiunea 8 din Federal Deposit Insurance Act (12 U.S.C. § 1818), în cazul băncilor şi al societăţilor de economii şi împrumut, şi din secţiunile 120 şi 206 din Federal Credit Union Act, în cazul cooperativelor de credit federale. 15 U.S.C. §§ 57a(f)(2)-(4).</p>
        <p>Deşi societăţile de asigurări nu sunt în mod expres incluse pe lista derogărilor din secţiunea 5, conform legii McCarran-Ferguson (15 U.S.C. § 1011 et seq.) reglementarea societăţilor de asigurări revine fiecărui stat în parte 18. Pe lângă aceasta, în temeiul secţiunii 2(b) din legea McCarran-Ferguson, nici o lege federală nu poate abroga, afecta sau modifica reglementarea unui stat, "decât dacă o astfel de lege se referă în mod expres la societăţile de asigurări". 15 U.S.C. § 1012(b). Totuşi, dispoziţiile din legea privind Federal Trade Commission se aplică societăţilor de asigurări "în măsura în care această activitate nu este reglementată de legea statului". Id. Mai trebuie menţionat că legea McCarran-Ferguson nu conferă statelor competenţă decât cu privire la "societăţile de asigurări". În consecinţă, FTC rămâne autoritatea competentă, cu titlu supletiv, cu privire la practicile neloiale sau frauduloase comise de societăţile de asigurări în cadrul activităţilor altele decât cele din domeniul asigurărilor. Acestea pot include, de exemplu, vânzarea de către societăţile de asigurări de informaţii cu caracter personal cu privire la titularii poliţelor de asigurare încheiate în cadrul acestora către comercianţii direcţi de produse din afara sectorului asigurărilor.19</p>
        <p>Transportatorii publici</p>
        <p>A doua derogare din secţiunea 5 îi priveşte pe acei transportatori publici care "sunt supuşi legilor vizând reglementarea comerţului". 15 U.S.C. § 45(a)(2). În acest caz, "legile vizând reglementarea comerţului" corespund subtitlului IV din titlul 49 din United States Code şi Legii Comunicaţiilor din 1934 (47 U.S.C. § 151 et seq.) (Communications Act). Vezi 15 U.S.C. § 44.</p>
        <p>49 U.S.C. subtitlul IV (transportul interstatal) include transportatorii pe cale feroviară, rutieră şi navigabilă, intermediarii, agenţiile de expediţii şi transportatorii prin conducte. 49 U.S.C. § 10101 et seq. Aceşti transportatori diverşi fac obiectul reglementării de către Surface Transportation Board, un organism independent din cadrul Departamentului Transporturilor. 49 U.S.C. §§ 10501, 13501 şi 15301. În fiecare din aceste cazuri, transportatorului i se interzice divulgarea de informaţii cu privire la natura, destinaţia şi alte aspecte ale încărcăturii sale care ar putea fi utilizate în detrimentul expeditorului. Vezi 49 U.S.C. §§ 11904, 14908 şi 16103. Trebuie observat că aceste dispoziţii se referă la informaţii privind încărcătura expeditorului şi deci, se pare, nu privesc informaţiile cu caracter personal referitoare la expeditor şi care nu au legătură cu transportul în cauză.</p>
        <p>În ceea ce priveşte Communications Act, conform acestei legi reglementarea "comerţului interstatal şi internaţional al comunicaţiilor prin cablu şi prin radio" îi revine Comisiei Federale a Comunicaţiilor (Federal Communications Commission - FCC). Vezi 47 U.S.C. §§ 151 şi 152. Pe lângă întreprinderile de telecomunicaţii publice, Communications Act se aplică şi în cazul altor companii cum sunt televiziunea, radiodifuziunea şi prestatorii de servicii prin cablu care nu sunt transportatori publici. Ca atare, aceste ultime companii nu pot beneficia de derogarea prevăzută în secţiunea 5 din FTC Act. Astfel, FTC are competenţa juridică de a investiga aceste companii în cazul practicilor neloiale şi frauduloase, în timp ce FCC are competenţă concurentă care îi permite să exercite puteri concurente în acest domeniu în modul descris mai jos.</p>
        <p>Conform Communications Act, "fiecare operator de telecomunicaţii", inclusiv companiile locale, are datoria de a proteja confidenţialitatea informaţiilor exclusive cu privire la clienţi20. 47 U.S.C. § 222(a). Pe lângă această dispoziţie generală privind protecţia vieţii private, Communications Act a fost modificat de Cable Communications Policy Act din 1984 (denumit în continuare Cable Act), 47 U.S.C. § 521 et seq., astfel încât să prevadă în mod clar că operatorii de servicii prin cablu trebuie să protejeze confidenţialitatea "informaţiilor cu caracter personal identificabile" cu privire la abonaţii serviciilor prin cablu. 47 U.S.C. § 55121. Cable Act limitează colectarea de informaţii cu caracter personal de către operatorii de servicii prin cablu şi prevede că operatorul de servicii prin cablu trebuie să notifice abonatul cu privire la natura informaţiilor colectate şi la modul în care vor fi utilizate aceste informaţii. Cable Act dă abonaţilor dreptul de a accesa informaţiile despre ei şi îi obligă pe operatorii de servicii prin cablu să distrugă aceste informaţii când nu mai sunt necesare.</p>
        <p>Communications Act împuterniceşte FCC să pună în aplicare aceste două dispoziţii privind protecţia vieţii private, fie din propria iniţiativă, fie ca răspuns la o plângere din exterior22. 47 U.S.C. §§ 205, 403; id. § 208. Dacă FCC stabileşte că un operator de telecomunicaţii (inclusiv un operator de servicii prin cablu) a încălcat dispoziţiile privind protecţia vieţii private din secţiunea 222 sau secţiunea 551, acesta poate întreprinde trei măsuri fundamentale. În primul rând, în urma unei audieri şi după ce încălcarea dispoziţiilor a fost constată, FCC poate ordona operatorului să plătească daune interese23. 47 U.S.C. § 209. Alternativ, FCC poate emite o ordonanţă de încetare a practicii de către operator. 47 U.S.C. § 205(a). În sfârşit, FCC poate de asemenea ordona operatorului contravenient să "se conformeze şi să respecte [orice] reglementare sau practică" pe care ar putea-o prescrie FCC. Id.</p>
        <p>Persoanele fizice care cred că un operator de telecomunicaţii sau un operator de servicii prin cablu a încălcat dispoziţiile relevante din Communications Act sau din Cable Act pot fie să depună o plângere la FCC, fie să depună o reclamaţie la un tribunal federal de primă instanţă (tribunal districtual federal). 47 U.S.C. § 207. Reclamanţii care au câştig de cauză într-un tribunal federal împotriva unui operator de telecomunicaţii care nu a protejat informaţiile exclusive despre clienţi în temeiul secţiunii 222 din Communications Act pot beneficia de despăgubiri şi de rambursarea costurilor avocaţilor. 47 U.S.C. § 206. Reclamanţii care intentează un proces cu privire la nerespectarea confidenţialităţii în temeiul secţiunii 551 privind cablul din Cable Act pot beneficia, pe lângă despăgubiri şi rambursarea costurilor avocaţilor, şi de despăgubiri punitive şi de rambursarea, în limite rezonabile, a cheltuielilor de judecată. 47 U.S.C. § 551(f).</p>
        <p>FCC a adoptat norme detaliate privind punerea în aplicare a secţiunii 222. Vezi 47 CFR 64.2001-2009. Aceste norme stabilesc o serie de măsuri de salvgardare în vederea protecţiei împotriva accesului neautorizat la informaţiile de reţea exclusive privind clienţii. Aceste norme îi obligă pe operatorii de telecomunicaţii:</p>
        <p>* să elaboreze şi să aplice sisteme de software care să semnaleze automat avizul/aprobarea clientului când datele acestuia apar pentru prima dată pe ecran;</p>
        <p>* să dispună de o "pistă de control" electronică pentru a ţine evidenţa accesării contului unui client, inclusiv momentul în care este deschis contul, de către cine şi în ce scop;</p>
        <p>* să îşi formeze personalul cu privire la utilizarea autorizată a informaţiile de reţea exclusive privind clienţii şi să adopte măsurile disciplinare care se impun;</p>
        <p>* să stabilească un proces de revizuire şi supraveghere pentru a garanta respectarea regulilor pe parcursul desfăşurării activităţilor de comercializare externă; şi</p>
        <p>* să prezinte FCC anual o declaraţie cu privire la măsurile luate pentru a se conforma cu aceste reguli.</p>
        <p>Transportatorii aerieni</p>
        <p>Transportatorii aerieni din S.U.A. şi din străinătate care intră în domeniul de aplicare al Federal Aviation Act din 1958 sunt şi ei excluşi din domeniul de aplicare al secţiunii 5 din FTC Act. Vezi 15 U.S.C. § 45(a)(2). Este vorba de orice entitate care furnizează servicii interstatale sau servicii internaţionale de transport de bunuri sau pasageri, sau poştale, pe cale aeriană. Vezi 49 U.S.C. § 40102. Transportatorii aerieni se supun jurisdicţiei Departamentului Transporturilor. În această privinţă, ministrul Transporturilor este autorizat să ia măsuri pentru a preveni "practicile neloiale, frauduloase, abuzive sau anticoncurenţiale din domeniul transporturilor aeriene." 49 U.S.C. § 40101(a)(9). Ministrul Transporturilor poate conduce o anchetă pentru a constata dacă un transportator aerian american sau străin, sau un agent care livrează bilete de avion, s-a angajat în practici neloiale sau frauduloase sau dacă operează în interesul public. 49 U.S.C. § 41712. În urma audierii, ministrul Transporturilor poate emite o ordonanţă de încetare a practicii ilegale. Id. Din câte cunoaştem noi, ministrul Transporturilor nu a făcut încă uz de aceste puteri cu privire la protecţia confidenţialităţii informaţiilor cu caracter personal referitoare la clienţii transportatorilor aerieni.24.</p>
        <p>Există două dispoziţii privind protecţia confidenţialităţii informaţiilor personale care se aplică transportatorilor aerieni în contexte specifice. Prima, Federal Aviation Act, priveşte protecţia vieţii personale a candidaţilor la un post de pilot. Vezi 49 U.S.C. § 44936(f). Chiar dacă această lege permite transportatorilor aerieni să obţină informaţii cu privire la antecedentele profesionale ale candidaţilor, ea oferă candidaţilor dreptul de a fi notificaţi cu privire la faptul că aceste informaţii au fost solicitate, de a-şi da consimţământul la îndeplinirea acestei cereri, de a corecta greşelile şi de a nu fi divulgate aceste informaţii decât celor implicaţi direct în procesul luării deciziei cu privire la angajare. Conform celei de-a doua dispoziţii, normele DOT, informaţiile din listele de pasageri colectate în scopuri administrative în eventualitatea unei catastrofe aeriene trebuie "să fie păstrate în regim de confidenţialitate şi divulgate numai Departamentului de Stat SUA, National Transportation Board (la cererea acestuia din urmă) şi Departamentului Transporturilor." 14 CFR partea 243, § 243.9(c) (completat de 63 FR 8258).</p>
        <p>Ambalatorii şi operatorii din sectorul zootehnic</p>
        <p>În ceea ce priveşte legea privind ambalatorii şi operatorii din sectorul zootehnic [Packers and Stockyards Act din 1921 (7 U.S.C. § 181 et seq.)], aceasta consideră un act ilegal dacă "un ambalator din sectorul zootehnic cu privire la animale vii, carne, produse din carne sau produse animale nemanufacturate, sau un comerciant de păsări vii, cu privire la păsările vii, recurge în cadrul activităţilor sale la practici sau manevre neloiale, injust discriminatorii sau frauduloase". 7 U.S.C. § 192(a); vezi şi 7 U.S.C. § 213(a) (interzicând orice "practici sau manevre neloiale, injust discriminatorii sau frauduloase" în legătură cu animalele vii). Revine ministrului Agriculturii responsabilitatea primară de a aplica aceste dispoziţii, în timp ce FTC îşi păstrează competenţa juridică cu privire la tranzacţiile comerciale în detaliu şi pe cele din industria avicolă. 7 U.S.C. § 227(b)(2).</p>
        <p>Nu este clar dacă ministrul Agriculturii va interpreta situaţiile în care un ambalator sau operator din sectorul zootehnic nu oferă protecţie datelor cu caracter personal în conformitate cu politica sa declarată drept practici "frauduloase" în temeiul Packers and Stockyards Act. Totuşi, derogarea din secţiunea 5 se aplică persoanelor, asociaţiilor şi societăţilor anonime numai "în măsura în care fac obiectul Packers and Stockyards Act." Prin urmare, dacă protecţia vieţii private nu intră în domeniul de aplicare al Packers şi Stockyards Act, atunci derogarea din secţiunea 5 poate să nu se aplice, iar ambalatorii şi operatorii din sectorul zootehnic ar urma să fie supuşi autorităţii FTC cu privire la aceasta.</p>
        <p>Puterile statelor federale în materie de practici neloiale şi frauduloase</p>
        <p>Potrivit unei analize elaborate de personalul FTC, "Toate cele 50 de state precum şi Districtul Columbia, Guam, Puerto Rico şi Virgin Islands au adoptat legi mai mult sau mai puţin similare cu Federal Trade Commission Act ("FTCA") pentru a împiedica practicile neloiale sau frauduloase." [FTC fact sheet, retipărit în "Comment, Consumer Protection: The Practical Effectiveness of State Deceptive Trade Practices Legislation", 59 Tul, L. Rev. 427 (1984).] În toate cazurile, un organism public însărcinat cu punerea în aplicare a acestei legislaţii este abilitat "să desfăşoare investigaţii prin emiterea de citaţii sau solicitări de anchete civile, să obţină din partea organizaţiilor în cauză asigurarea că acestea respectă în mod voluntar legislaţia, să emită ordonanţe de încetare a practicilor comerciale neloiale, nedelicate sau frauduloase sau să obţină ordine judecătoreşti pentru a împiedica recurgerea la practici comerciale neloiale, fără scrupule sau frauduloase. Id. În 46 de jurisdicţii, legea permite persoanelor fizice să intenteze acţiuni în vederea obţinerii unei despăgubiri simple, duble sau triple, precum şi despăgubiri cu titlu de sancţiune şi, în unele cazuri, rambursarea cheltuielilor şi a onorariilor avocaţilor. Id."</p>
        <p>În conformitate cu Deceptive and Unfair Trade Practices Act (legea privind practicile comerciale neloiale şi frauduloase) a statului Florida, de exemplu, procurorul general este autorizat să ancheteze şi să intenteze acţiuni civile împotriva "concurenţei neloiale sau practicilor comerciale neloiale, fără scrupule sau frauduloase," inclusiv împotriva publicităţii false sau înşelătoare, ofertelor înşelătoare de franşiză sau altor oferte comerciale înşelătoare, vânzării frauduloase de bunuri prin telefon şi sistemelor de vânzări piramidale. Vezi şi N.Y. General Business Law § 349 (interzicând actele neloiale şi practicile frauduloase în lumea afacerilor).</p>
        <p>O anchetă realizată în acest an de către National Association of Attorneys General (NAAG) confirmă aceste rezultate. Din cele 43 de state care au răspuns, toate dispun de organisme "mini-FTC" sau de alte organisme care oferă o protecţie similară. Potrivit anchetei NAAG, 39 de state au indicat că ar avea competenţa de a audia plângerile depuse de rezidenţi ai altor state. În ceea ce priveşte protecţia vieţii private a consumatorilor, în special, 37 din cele de 41 de state care au răspuns au arătat că ar analiza plângerile în cazul în care o companie din jurisdicţia lor nu ar respecta politica privind protecţia vieţii private pe care a declarat-o.</p>
        <p>ANEXA IV</p>
        <p>Daune interese pentru încălcarea regulilor privind protecţia vieţii private, autorizări legale, fuziuni şi achiziţii conform legislaţiei Statelor Unite</p>
        <p>Prezentul document răspunde cererii formulate de Comisia Europeană privind clarificarea legislaţiei Statelor Unite cu privire la (a) cererile de compensaţii pentru nerespectarea regulilor privind protecţia vieţii private, (b) "autorizările explicite" din legislaţia americană pentru utilizarea informaţiilor cu caracter personal într-un mod care contravine principiilor "sferei de securitate" şi (c) efectul fuziunilor şi achiziţiilor asupra obligaţiilor asumate în temeiul principiilor "sferei de securitate".</p>
        <p>A. Compensaţii pentru nerespectarea regulilor privind protecţia vieţii private</p>
        <p>Nerespectarea principiilor "sferei de securitate" ar putea da naştere la o serie de reclamaţii personale, în funcţie de circumstanţe. În special, organizaţiile aderente la "sfera de securitate" ar putea fi considerate responsabile de declaraţii false pentru nerespectarea politicilor declarate cu privire la protecţia vieţii private. De asemenea, legislaţia prevede şi posibilitatea intentării de acţiuni juridice de către persoane fizice în vederea obţinerii de despăgubiri pentru nerespectarea regulilor privind protecţia vieţii private. De asemenea, numeroase dispoziţii federale şi de stat cu privire la protecţia vieţii private prevăd compensarea daunelor suferite de către persoane fizice pentru încălcarea regulilor privind protecţia vieţii private.</p>
        <p>Dreptul la compensarea daunelor suferite în urma violării vieţii private este bine stabilit în legislaţia americană.</p>
        <p>Utilizarea informaţiilor cu caracter personal într-un mod care contravine principiilor "sferei de securitate" poate da naştere la responsabilitate legală în temeiul diferitor teorii juridice. De exemplu, atât responsabilul de date care efectuează transferul cât şi persoanele afectate pot trimite în judecată pentru declaraţie falsă organizaţia aderentă la "sfera de securitate" care nu îşi onorează angajamentul de a respecta principiile "sferei de securitate". În conformitate cu Restatement of the Law, Second, Torts25:</p>
        <p>Oricine face în mod fraudulos o declaraţie falsă cu privire la un fapt, o opinie, o intenţie sau o lege cu scopul de a determina o altă persoană să acţioneze sau să nu procedeze la o acţiune pe baza acestei declaraţii este responsabil de dauna pecuniară provocată persoanei înşelate care a avut încredere, din motive justificabile, în această declaraţie falsă.</p>
        <p>Restatement, § 525. O declaraţie falsă este "frauduloasă" dacă este făcută cu bună ştiinţă sau având încredinţarea că este falsă. Id., § 526. De regulă, persoana care face o declaraţie falsă frauduloasă este potenţial responsabilă pentru eventualele daune pecuniare suferite de toate persoanele pe care intenţionează sau se aşteaptă să le determine să aibă încredere în această declaraţie falsă. Id. 531. Pe lângă aceasta, o parte care face o declaraţie falsă frauduloasă faţă de o altă parte ar putea fi considerată responsabilă şi faţă de o parte terţă dacă declarantul intenţionează sau se aşteaptă ca declaraţia sa falsă să fie repetată şi să constituie temei de procedare la o acţiune de către partea terţă. Id., § 533.</p>
        <p>În contextul "sferei de securitate", declaraţia relevantă este declaraţia publică a organizaţiei că va adera la principiile "sferei de securitate". Luându-şi acest angajament, încălcarea cu bună ştiinţă a principiilor ar putea constitui temei de intentare a unei acţiuni în justiţie pentru declaraţie falsă de către persoanele care au avut încredere în acea declaraţie falsă. Întrucât angajamentul de a adera la principii se adresează publicului general, persoanele care fac subiectul acelor informaţii precum şi responsabilul de date din Europa care transferă informaţiile cu caracter personal spre organizaţia din S.U.A. ar putea trimite în justiţie organizaţia din S.U.A. pentru declaraţie falsă26. Pe lângă aceasta, organizaţia din S.U.A. continuă să se facă responsabilă faţă de aceştia pentru "menţinerea declaraţiei false" pe întreaga perioadă în care aceste persoane au încredere în declaraţia falsă în detrimentul lor. Restatement, § 535.</p>
        <p>Persoanele care se încred într-o declaraţie falsă frauduloasă au dreptul la daune interese. În conformitate cu Restatement,</p>
        <p>Destinatarul unei declaraţii false frauduloase are dreptul la compensaţia sub formă de daune interese prin intermediul unei acţiuni în justiţie împotriva celui care i-a cauzat pierderea pecuniară şi pe care legea o consideră a fi cauzată de declaraţia falsă a acestuia din urmă.</p>
        <p>Restatement, § 549. Aceste daune interese includ pierderi pecuniare precum şi "lipsa câştigului" în cadrul unei tranzacţii comerciale. Id.; vezi, de exemplu, Boling v. Tennessee State Bank, 890 S.W.2d 32 (1994) (banca trebuie să plătească persoanelor care au luat împrumuturi despăgubiri în valoare de 14 825 USD pentru divulgarea informaţiilor cu caracter personal şi a planurilor de afaceri ale acestor persoane către preşedintele băncii, care avea un interes contradictoriu).</p>
        <p>Întrucât o declaraţie falsă frauduloasă presupune fie cunoaşterea efectivă, fie convingerea că declaraţia este falsă, responsabilitatea poate de asemenea fi ataşată declaraţiilor false făcute din neglijenţă. În conformitate cu Restatement, oricine face o declaraţie falsă în exercitarea activităţii sale de afaceri, profesionale, de muncă sau în timpul unei tranzacţii pecuniare poate fi considerat responsabil "dacă nu obţine sau nu comunică informaţiile cu precauţia sau competenţa necesară." Restatement, § 552(1). Spre deosebire de declaraţiile false frauduloase, daunele interese pentru declaraţiile false din neglijenţă se limitează la pierderi pecuniare. Id., § 552B(1).</p>
        <p>Într-un caz recent, de exemplu, Curtea de Apel din Connecticut a decis că faptul că o companie furnizoare de electricitate a omis să declare că a transmis informaţii cu privire la plăţile efectuate de clienţi către agenţii de credit naţionale constituie motiv de urmărire în justiţie pentru declaraţie falsă. Vezi Brouillard v. United Illuminating Co., 1999 Conn. Super. LEXIS 1754. În acest caz, reclamantului i s-a refuzat creditul, deoarece pârâtul a comunicat plăţile neefectuate în timp de treizeci de zile de la data scadentei drept plăţi întârziate. Reclamantul a susţinut că nu a fost informat cu privire la această politică atunci când a semnat contractul pentru abonamentul la serviciile de electricitate cu pârâtul. Tribunalul a decis că "poate exista temeiul unei reclamaţii cu privire la o declaraţie falsă din neglijenţă bazată pe faptul că pârâtul nu a vorbit atunci când ar fi fost de datoria lui să o facă." Cazul de faţă demonstrează de asemenea faptul că declaraţia "cu bună ştiinţă" sau cu o intenţie frauduloasă nu constituie un element necesar al unui temei de intentare a unei acţiuni în justiţie pentru declaraţie falsă din neglijenţă. Astfel, o organizaţie din S.U.A. care din neglijenţă nu divulgă integral modul în care va utiliza informaţiile cu caracter personal primite în cadrul "sferei de securitate" ar putea fi considerată responsabilă de o declaraţie falsă.</p>
        <p>În măsura în care încălcarea principiilor "sferei de securitate" a atras după sine utilizarea abuzivă a informaţiilor cu caracter personal, persoana în cauză ar putea avea temeiuri să depună o plângere pentru delictul de violare a vieţii private, recunoscut de dreptul cutumiar. Dreptul american recunoaşte de multă vreme fapte care justifică o acţiune în justiţie pentru violarea vieţii private. Într-un proces din 190527, Curtea Supremă din Georgia a stabilit că dreptul la protecţia vieţii private este înrădăcinat în principiile dreptului natural şi dreptului cutumiar atunci când a deliberat în cazul unei persoane fizice a cărei fotografie a fost utilizată de o societate de asigurare pe viaţă, fără consimţământul sau cunoştinţa acesteia, pentru a ilustra o reclamă comercială. Enunţând teme acum familiare jurisprudenţei americane în materie de protecţie a vieţii private, Curtea a hotărât că utilizarea fotografiei a fost "delictuoasă", "falsă", şi tindea să "ridiculizeze reclamantul în ochii lumii întregi"28 Fundamentele sentinţei în cazul Pavesich au prevalat, cu mici variaţii, devenind baza dreptului american în acest domeniu. Tribunalele statale au susţinut în mod constant faptele care justifică acţiunile juridice intentate în legătură cu violarea vieţii private, şi cel puţin 48 de state recunosc acum legal fundamentele judiciare ale acestor acţiuni29. Pe lângă aceasta, cel puţin 12 state dispun de dispoziţii constituţionale care garantează drepturile resortisanţilor lor împotriva actelor de violare a vieţii private30, care în unele cazuri pot fi extinse astfel încât să includă protecţia împotriva intruziunilor comise de către entităţi neguvernmentale. Vezi, de exemplu, Hill v. NCAA, 865 P.2d 633 (Ca. 1994); vezi şi S. Ginder, Lost and Found in Cyberspace: Informational Privacy in the Age of the Internet, 34 S.D.L. Rev. 1153 (1997) ("Constituţiile unora dintre state cuprind dispoziţii cu privire la protecţia vieţii private care le depăşesc pe cele din Constituţia Statelor Unite. Alaska, Arizona, California, Florida, Hawaii, Illinois, Louisiana, Montana, Carolina de Sud şi Washington asigură o protecţie mai largă a vieţii private.")</p>
        <p>Second Restatement of Torts oferă o imagine bine documentată a dreptului din acest domeniu. Reflectând procedura juridică comună, Restatement explică faptul că "dreptul la intimitate" înglobează sub această denumire patru posibilităţi distincte de urmărire în justiţie. Vezi Restatement, § 652A. În primul rând, o plângere cu privire la "ingerinţa în sfera privată" poate fi depusă împotriva unui pârât care, în mod intenţionat, încalcă, fizic sau în alt mod, solitudinea sau starea de izolare a unei alte persoane sau problemele ori preocupările personale ale acesteia.31 În al doilea rând, poate fi depusă o plângere cu privire la "uzurpare" când o persoană foloseşte numele sau imaginea unei alte persoane în interesul sau spre avantajul său32. În al treilea rând, poate fi intentată o acţiune juridică pentru "publicarea de fapte private" când situaţia făcută publică este de natură să cauzeze grave prejudicii unei persoane rezonabile şi nu reprezintă o preocupare legitimă pentru publicul larg33. În sfârşit, poate fi intentată o acţiune juridică pentru "publicitate într-o lumină falsă" atunci când pârâtul, cu bună ştiinţă sau din neglijenţă, pune o altă persoană într-o lumină falsă în faţa publicului, susceptibilă de a aduce grave prejudicii unei persoane rezonabile34.</p>
        <p>În contextul "sferei de securitate", "ingerinţa în sfera privată" ar putea îngloba obţinerea neautorizată de informaţii cu caracter personal, iar utilizarea neautorizată a informaţiilor cu caracter personal în scopuri comerciale ar putea genera o plângere cu privire la uzurpare. În mod similar, divulgarea de date personale inexacte ar putea da naştere unei reclamaţii pentru "publicitate într-o lumină falsă", dacă informaţiile sunt de natură să cauzeze grave prejudicii unei persoane rezonabile. În sfârşit, încălcarea vieţii private care rezultă din publicarea sau divulgarea de informaţii personale sensibile ar putea genera un temei de acţiune juridică pentru "publicarea de date private" (Vezi exemple de procese reprezentative mai jos).</p>
        <p>Cu privire la daune interese, încălcarea vieţii private dă părţii lezate dreptul la despăgubiri pentru:</p>
        <p>(a) prejudiciul cauzat vieţii sale private ca urmare a acestei încălcări;</p>
        <p>(b) prejudiciul psihologic care se dovedeşte că a fost suferit, dacă acesta este natura celor care sunt în mod normal cauzate de o asemenea încălcare; şi</p>
        <p>(c) orice prejudiciu special a cărui cauză legală este încălcarea respectivă.</p>
        <p>Restatement, § 652H. Dată fiind aplicabilitatea generală a legislaţiei în materie de delicte şi multiplicitatea faptelor care justifică o acţiune juridică cu privire la diferite aspecte legate de protecţia vieţi private, este foarte probabil ca persoanele ale căror interese sunt lezate ca urmare a violării vieţii private ca rezultat al nerespectării principiilor "sferei de securitate" să beneficieze de despăgubiri financiare.</p>
        <p>Într-adevăr, tribunalele statale sunt inundate de procese în care este vorba de lezarea vieţii private în circumstanţe similare. Ex Parte AmSouth Bancorporation et al., 717 So. 2d 357, de exemplu, a implicat o acţiune colectivă în justiţie prin care împotriva pârâtului a fost formulată o plângere cu privire la faptul că "a exploatat depunătorii de fonduri fiduciare în bancă, divulgând informaţii confidenţiale cu privire la depunători şi la conturile bancare ale acestora" pentru a permite unui afiliat al băncii să îşi vândă fondurile de plasament şi alte investiţii. În asemenea cazuri se acordă deseori daune interese. În procesul Vassiliades contra Garfinckel's, Brooks Bros., 492 A.2d 580 (D.C.App. 1985), o curte de apel a anulat sentinţa unei curţi inferioare, hotărând că utilizarea fotografiilor reclamantului "înainte" şi "după" intervenţia de chirurgie plastică, în timpul unei prezentări efectuate într-un mare magazin, a constituit un atentat la adresa vieţii private prin publicarea de fapte cu caracter privat. În procesul Candebat contra Flanagan, 487 So.2d 207 (Miss. 1986), societatea de asigurări a pârâtului a utilizat în cadrul unei campanii publicitare un accident în care soţia reclamantului a fost grav rănită. Reclamantul a intentat proces pentru atentat la adresa vieţii private. Curtea a hotărât că reclamantul ar putea obţine despăgubiri pentru suferinţa emoţională şi pentru uzurparea identităţii. Acţiunile cu privire la uzurpare pot fi intentate chiar dacă reclamantul nu este o persoană celebră. Vezi, de exemplu, Staruski contra Continental Telephone Co., 154 Vt. 568 (1990) (pârâtul a dobândit avantaje comerciale utilizând numele şi fotografia angajatului într-o reclamă pentru presa scrisă). In cazul Pulla contra Amoco Oil Co., 882 F.Supp. 836 (S.D Iowa 1995), un angajator a violat sfera privată a angajatului său punând un alt angajat să examineze extrasele de cărţi de credit ale acestuia pentru a verifica absenţele acestuia din zilele de concediu medical. Tribunalul a decis că pârâtul trebuie să plătească daune interese de 2 USD şi daune morale de 500 000 USD. Un alt angajator a fost declarat responsabil după ce a publicat o poveste în ziarul companiei despre un angajat care a fost concediat pentru o presupusă falsificare a statelor sale de serviciu. Vezi Zinda contra Louisiana-Pacific Corp., 140 Wis.2d 277 (Wis.App. 1987). Povestea a constituit o violare a vieţii private a reclamantului prin publicarea unei chestiuni private deoarece ziarul a circulat în rândul colegilor de serviciu. În sfârşit, un colegiu care i-a supus pe studenţii săi unor teste HIV după ce le-a spus că sângele era prelevat doar în scopul unor teste de rubeolă a fost găsit responsabil de violarea sferei private. Vezi Doe contra High-Tech Institute, Inc., 972 P.2d 1060 (Colo.App. 1998). (Pentru alte procese, vezi Restatement, § 652H, Appendix.)</p>
        <p>Statele Unite sunt deseori criticate pentru excesul de litigiozitate, însă acest fapt înseamnă în acelaşi timp că persoanele pot, şi chiar fac lucrul acesta, intenta acţiuni în justiţie atunci când simt că au fost nedreptăţite. Multe aspecte ale sistemului judiciar american înlesnesc intentarea unei acţiuni în justiţie, pe bază individuală sau colectivă. Baroul, mai numeros decât în majoritatea ţărilor, face ca reprezentarea profesională să fie uşor accesibilă. Avocatul părţii civile care reprezintă persoane fizice în procese private îşi stabileşte de obicei onorariile pe o bază aleatorie, ceea ce permite şi reclamanţilor cu o situaţie financiară mai puţin fericită să încerce să obţină despăgubiri. Ceea ce aduce în discuţie un factor important - de obicei, în Statele Unite fiecare parte suportă cheltuielile avocaţilor săi şi celelalte costuri. Acest sistem este diferit de cel european, unde partea care pierde suportă în mod normal şi costurile celeilalte părţi. Fără a dezbate meritele relative ale celor două sisteme, trebuie admis faptul că regula americană este mai puţin de natură să descurajeze procesele intentate de persoane care nu ar fi în măsură să acopere costurile ambelor părţi în cazul în care ar pierde procesul.</p>
        <p>Pot fi intentate procese în vederea obţinerii de despăgubiri chiar dacă pagubele suferite sunt relativ mici. Majoritatea, dacă nu toate jurisdicţiile din Statele Unite, dispun de tribunale inferioare care garantează proceduri simplificate, cu cheltuieli mai mici, pentru litigiile sub limitele fixate de lege35. Posibilitatea daunelor morale oferă de asemenea o recompensă financiară persoanelor care au suferit într-o mică măsură un prejudiciu direct şi care intentează un proces pentru comportament reprehensibil. În fine, persoanele care au suferit în acelaşi mod îşi pot reuni resursele şi reclamaţiile pentru a intenta un proces civil colectiv.</p>
        <p>Un exemplu grăitor cu privire la capacitatea persoanelor de a intenta proces pentru a obţine despăgubiri îl constituie litigiul în curs de desfăşurare împotriva companiei Amazon.com pentru atentat la adresa vieţii private. Amazon.com, marele magazin online, face obiectul unui proces colectiv în care reclamanţii susţin că nu au fost informaţi, iar ei nu şi-au dat consimţământul, cu privire la colectarea de informaţii cu caracter personal despre ei atunci când au utilizat un program de software deţinut de Amazon, denumit "Alexa." În acest caz, reclamanţii au invocat violări ale legii Computer Fraud and Abuse Act sub forma accesului ilegal la comunicările lor stocate şi ale legii Electronic Communications Privacy Act sub forma interceptării ilegale a comunicărilor lor electronice şi telefonice. De asemenea, ei invocă şi violarea vieţii private în temeiul dreptului cutumiar. Această acţiune a decurs în urma plângerii depuse de un expert în probleme de securitate a Internetului în decembrie. Cererea de despăgubiri se ridică la suma de 1000 USD pentru fiecare persoană, plus onorariile avocaţilor şi profiturile realizate ca urmare a încălcării legilor. Dat fiind faptul că numărul membrilor grupului de reclamanţi ar putea să se ridice la câteva milioane, despăgubirile ar putea totaliza miliarde de dolari. FTC de asemenea anchetează plângerile.</p>
        <p>Legislaţia federală şi statală privind protecţia vieţii private oferă deseori motive private de acţiuni juridice în materie de prejudiciu financiar.</p>
        <p>Pe lângă faptul că ea creează responsabilitate civilă în materie de drept delictual, încălcarea principiilor "sferei de securitate" poate contraveni şi uneia sau alteia din sutele de legi federale şi statale cu privire la viaţa privată. Multe din aceste legi, care privesc tratarea informaţiilor cu caracter personal atât de organisme guvernamentale cât şi din sectorul privat, fac posibilă intentarea de procese în vederea obţinerii de despăgubiri în caz de încălcare a legii în această privinţă. De exemplu:</p>
        <p>Electronic Communications Privacy Act din 1986. Această lege (ECPA) interzice interceptarea neautorizată a convorbirilor pe telefoane celulare şi a transmisiilor de la computer la computer. Încălcarea acestor dispoziţii poate avea ca rezultat o răspundere civilă de cel puţin 100 USD pentru fiecare zi în care sunt încălcate dispoziţiile. Protecţia pe care o oferă ECPA include şi accesarea neautorizată sau divulgarea comunicaţiilor electronice înregistrate. Contravenienţii sunt responsabili de daunele şi prejudiciile, inclusiv pierderea profiturilor, suferite în urma încălcării dispoziţiilor din acest act.</p>
        <p>Telecommunications Act din 1996. În conformitate cu secţiunea 702, informaţiile privind reţeaua exclusivă pentru clienţi (CPNI) nu pot fi utilizate pentru nici un scop altul decât acela de a furniza servicii de telecomunicaţie. Abonaţii acestor servicii pot fie să depună o plângere la Federal Communications Commission sau să intenteze un proces la tribunalul districtual federal pentru a primi despăgubiri şi a recupera onorariile avocaţilor.</p>
        <p>Consumer Credit Reporting Reform Act din 1996. Legea din 1996 a modificat legea Fair Credit Reporting Act din 1970 (FCRA) astfel încât să prevadă o mai bună notificare şi drept la acces pentru persoanele care fac subiectul informaţiilor referitoare la credite. De asemenea, Reform Act a impus noi restricţii re-vânzătorilor de informaţii privind creditele de consum. Consumatorii pot primi despăgubiri şi recupera onorariile avocaţilor în caz de încălcare a acestor dispoziţii.</p>
        <p>Legile statale protejează de asemenea viaţa privată într-o serie largă de situaţii. Printre domeniile în care statele au luat măsuri includ arhivele bancare, abonamentele la serviciile de televiziune prin cablu, informaţiile în materie de credite, statele de serviciu, arhivele administrative, informaţiile genetice şi dosarele medicale, informaţiile cu privire la asigurări, dosarele şcolare, comunicaţiile electronice şi închirierea de casete video36.</p>
        <p>B. Autorizări legale explicite</p>
        <p>Principiile "sferei de securitate" conţin o derogare când normele legale sau de reglementare sau jurisprudenţa creează "obligaţii conflictuale sau autorizări explicite, cu condiţia ca în momentul exercitării unei astfel de autorizări o organizaţie să poată demonstra că nerespectarea principiilor este limitată în măsura necesară satisfacerii intereselor legitime superioare pe care această autorizare urmăreşte să le servească." În mod evident, în cazurile în care legislaţia americană impune o obligaţie conflictuală, organizaţiile din Statele Unite, indiferent dacă aderă la principiile "sferei de securitate" sau nu, trebuie să se conformeze legislaţiei. În ceea ce priveşte autorizările explicite, deşi principiile "sferei de securitate" sunt destinate să restrângă diferenţele dintre sistemul S.U.A. şi cel european cu privire la protecţia vieţii private, suntem datori să respectăm prerogativele legislative ale legislatorilor pe care i-am ales. Derogarea limitată de la aderarea strictă la principiile "sferei de securitate" încearcă să stabilească un echilibru pentru a putea fi luate în considerare interesele legitime ale fiecărei părţi.</p>
        <p>Excepţia se limitează la cazurile în care există o autorizare explicită. În consecinţă, în această situaţie limită, legislaţia, reglementarea sau decizia judecătorească pertinentă trebuie să autorizeze în mod afirmativ o conduită particulară a organizaţiilor aderente la "sfera de securitate"37. Cu alte cuvinte, această excepţie nu aplică dacă nu există o dispoziţie legislativă corespunzătoare. Pe lângă aceasta, excepţia se aplică numai dacă autorizarea explicită vine în conflict cu aderarea la principiile "sferei de securitate". Chiar şi atunci, excepţia "este limitată în măsura necesară satisfacerii intereselor legitime superioare pe care această autorizare urmăreşte să le servească". De exemplu, în cazul în care legea se limitează la a autoriza o companie să furnizeze informaţii cu caracter personal autorităţilor guvernamentale, excepţia nu se aplică. Pe de altă parte, dacă legea autorizează în mod expres o companie să furnizeze informaţii cu caracter personal autorităţilor guvernamentale fără acordul persoanei interesate, aceasta ar constitui o "autorizare explicită" de a proceda într-un mod care contravine principiilor "sferei de securitate". De asemenea, excepţiile concrete de la cerinţele privind notificarea şi consimţământul s-ar încadra în domeniul de aplicare al excepţiei (echivalând cu o autorizare specifică de divulgare a informaţiilor fără notificare şi consimţământ). De exemplu, o lege care îi autorizează pe medici să furnizeze informaţiile medicale cu privire la pacienţii lor autorităţilor sanitare fără acordul prealabil al pacienţilor ar putea permite o derogare de la principiul notificării şi cel al opţiunii. Această autorizare nu ar permite unui doctor să furnizeze aceleaşi date medicale organizaţiilor de protecţie a sănătăţii sau laboratoarelor comerciale de cercetare farmaceutică, acesta nefiind unul din scopurile autorizate de lege şi prin urmare nefăcând parte din domeniul de aplicare a excepţiei38. Autorizarea legală în cauză poate fi o autorizare "autonomă" de a face anumite lucruri cu informaţiile cu caracter personal, dar, după cum ilustrează exemplele de mai jos, este mai probabil ca ea să fie o excepţie de la o lege mai vastă care interzice colectarea, utilizarea sau divulgarea informaţiilor cu caracter personal.</p>
        <p>Telecommunications Act din 1996</p>
        <p>În majoritatea cazurilor, utilizările autorizate sunt fie conforme cu cerinţele din directivă şi cu principiile, sau sunt permise de una din excepţiile permise. De exemplu, secţiunea 702 din Telecommunications Act (codificat în 47 U.S.C. § 222) prevede că operatorii de telecomunicaţii au obligaţia de a respecta confidenţialitatea informaţiilor personale pe care le obţin pe parcursul perioadei în care furnizează servicii către consumatori. Această dispoziţie permite operatorilor de telecomunicaţii:</p>
        <p>(1) să utilizeze informaţiile despre clienţi pentru a furniza servicii de telecomunicaţii, inclusiv publicarea listelor de abonaţi;</p>
        <p>(2) să ofere informaţii despre client unor părţi terţe la cererea în scris a clienţilor; şi</p>
        <p>(3) să ofere informaţii despre clienţi în formă agregată.</p>
        <p>Vezi 47 U.S.C. § 222(c)(1)-(3). De asemenea, această lege permite operatorilor de telecomunicaţii o excepţie în utilizarea informaţiilor despre clienţi:</p>
        <p>(1) pentru punerea în funcţiune, prestarea, facturarea şi încasarea pentru serviciile lor;</p>
        <p>(2) pentru protecţia împotriva comportamentelor frauduloase, abuzive sau ilegale; şi</p>
        <p>(3) pentru oferirea serviciilor de telemarketing, de asistenţă sau administrative în timpul unui apel iniţiat de client39.</p>
        <p>Id., § 222(d)(1)-(3). În sfârşit, operatorii de telecomunicaţii au obligaţia de a pune anual la dispoziţia editorilor de cărţi de telefon informaţii privind lista abonaţilor lor, care pot include doar numele, adresele, numerele de telefon şi profesiile în cazul clienţilor comerciali. Id., § 222(e).</p>
        <p>Excepţia privind "autorizările explicite" ar putea intra în joc atunci când operatorii de telecomunicaţii utilizează CPNI pentru a preveni frauda sau orice altă conduită ilegală. Chiar şi în aceste cazuri, asemenea acţiuni ar putea fi considerate "de interes public" şi autorizate de principii din acest motiv.</p>
        <p>Reglementări propuse de Departamentul Sănătăţii şi Serviciilor Umane</p>
        <p>Departamentul Sănătăţii şi Serviciilor Umane (Department of Health and Human Services, HHS) a propus reglementări cu privire la normele pentru protecţia confidenţialităţii informaţiilor medicale identificabile pe bază individuală. Vezi 64 Fed. Reg. 59.918 (2 noiembrie 1999) (care urmează să fie codificat la 45 C.F.R. pts. 160-164). Aceste reglementări ar consta în punerea în aplicare a dispoziţiilor cu privire la protecţia vieţii private din Health Insurance Portability and Accountability Act din 1996, Pub. L. 104-191. Reglementările propuse ar interzice în mod normal entităţilor acoperite (planuri sanitare, centre de documentare sanitare şi prestatori de servicii de sănătate care transmit informaţii medicale sub formă de informaţii electronice) să utilizeze sau să divulge informaţii medicale protejate fără autorizare din partea persoanei interesate. Vezi 45 C.F.R. § 164.506 propuse. Reglementările propuse ar autoriza divulgarea informaţiilor medicale protejate numai în două scopuri: 1. pentru a permite persoanelor să verifice şi să copieze informaţii medicale despre ele însele; vezi id. § 164.514; şi 2. pentru a pune în aplicare reglementările, vezi id. § 164.522.</p>
        <p>Reglementările propuse ar permite utilizarea sau divulgarea informaţiilor medicale protejate fără o autorizare specifică din partea persoanei în cauză, în circumstanţe limitate. Acestea includ de exemplu supravegherea sistemului de servicii de sănătate, punerea în aplicare a legislaţiei şi urgenţele. Vezi id. § 164.510. Reglementările propuse stabilesc în detaliu limitele cu privire la aceste utilizări şi divulgare. Pe lângă aceasta, utilizările şi divulgările autorizate de informaţii medicale protejate ar fi limitate la minimul necesar. Vezi id. § 164.506.</p>
        <p>Utilizările explicit autorizate de reglementările propuse sunt în general conforme cu principiile "sferei de securitate" sau, în caz contrar, sunt permise de o altă excepţie. De exemplu, punerea în aplicare a legislaţiei şi administrarea judiciară sunt permise, cum este şi cercetarea medicală. Alte utilizări, cum sunt supravegherea sistemului de sănătate, funcţia sănătăţii publice şi sistemele de informaţii sanitare naţionale, servesc interesului public. Divulgarea în vederea efectuării de plăţi şi prime legate de serviciile de sănătate sunt necesare pentru acordarea asistenţei medicale. Utilizarea în cazul urgenţelor, pentru a consulta familia cu privire la tratament în cazul în care consimţământul pacientului "nu poate fi practic sau rezonabil obţinut", sau pentru a stabili identitatea sau cauza decesului unei persoane decedate protejează interesele vitale ale persoanelor care fac obiectul datelor şi ale altor persoane. Utilizările pentru gestionarea personalului militar activ şi a altor categorii speciale de persoane pot fi de folos pentru îndeplinirea corectă a misiunii militare sau în alte situaţii critice similare; în orice caz, asemenea utilizări au un impact redus, poate chiar nul, asupra consumatorilor în general.</p>
        <p>Nu rămâne autorizată decât utilizarea informaţiilor cu caracter personal de către structurile de asistenţă sanitară în vederea producerii listelor de pacienţi. Deşi o asemenea utilizare nu poate fi caracterizată a fi de interes "vital", listele de pacienţi sunt în beneficiul pacienţilor precum şi al prietenilor şi rudelor acestora. De asemenea, aplicabilitatea acestei utilizări autorizate este inerent limitată. În consecinţă, recurgerea la excepţia la principii pentru utilizările "explicit autorizate" prin lege în acest scop prezintă un risc minim pentru viaţa privată a pacienţilor.</p>
        <p>Fair Credit Reporting Act</p>
        <p>Comisia Europeană şi-a exprimat îngrijorarea cu privire la faptul că excepţia "autorizărilor explicite" ar "obliga efectiv la stabilirea caracterului adecvat" al Fair Credit Reporting Act (FCRA). Lucrurile nu stau aşa. În absenţa constatării specifice a nivelului adecvat al FCRA, acele organizaţii din Statele Unite care altminteri s-ar bizui pe această constatare trebuie să promită să adere la principiile "sferei de securitate" în toate privinţele. Acest fapt înseamnă că acolo unde cerinţele FCRA depăşesc nivelul de protecţie încorporat în principii, organizaţiile din Statele Unite trebuie să respecte doar FCRA. Pe de ală parte, acolo unde FCRA se dovedeşte insuficient, atunci organizaţiile trebuie să-şi aducă în conformitate practicile lor privind informaţiile cu principiile. Excepţia nu ar modifica această evaluare fundamentală. Prin natura dispoziţiilor sale, excepţia se aplică numai în cazul în care legea relevantă autorizează explicit o conduită care contravine principiilor "sferei de securitate". Excepţia nu s-ar aplica în situaţiile în care cerinţele FCRA nu îndeplinesc principiile "sferei de securitate"40.</p>
        <p>Cu alte cuvinte, prin "excepţie" nu înţelegem că ceea ce nu este obligatoriu este prin urmare "explicit autorizat". Pe lângă aceasta, excepţia se aplică numai când ceea ce este explicit autorizat în legislaţia americană vine în contradicţie cu dispoziţiile din principiile "sferei de securitate". Legea pertinentă trebuie să răspundă acestor două elemente înainte de a autoriza nerespectarea principiilor.</p>
        <p>Secţiunea 604 din FCRA, de exemplu, autorizează explicit agenţiile de informaţii cu privire la consumatori să emită rapoarte cu privire la consumatori în diferite situaţii enumerate. Vezi FCRA, § 604. Dacă prin aceasta, secţiunea 604 autorizează agenţiile de informaţii cu privire la credite să procedeze în contradicţie cu principiile "sferei de securitate", atunci agenţiile de informaţii cu privire la credite ar trebui să apeleze la excepţie (exceptând, desigur, cazurile în care se aplică o altă excepţie). Agenţiile de informaţii cu privire la credite trebuie să se supună ordinelor judecătoreşti şi citaţiilor emise de marele juriu, iar utilizarea dosarelor de credit de către organele autorizate, organismele sociale şi organismele de susţinere a copilului serveşte unui scop public. Id., § 604(a)(1), (3)(D) şi (4). În consecinţă, agenţia de informaţii cu privire la credite nu ar trebui să recurgă la excepţia "autorizării explicite" în acest scop. Când acţionează în conformitate cu instrucţiunile scrise ale consumatorului, agenţia de informaţii cu privire la consumatori respectă integral principiile "sferei de securitate". Id., § 604(a)(2). În acelaşi mod, dosarele referitoare la consumatori pot fi obţinute în scopuri de angajare numai pe baza autorizării scrise din partea consumatorului. [id., §§ 604(a)(3)(B) şi (b)(2)(A)(ii)] iar pentru tranzacţiile de credit sau de asigurări care nu sunt iniţiate de consumator numai dacă acesta nu şi-a exercitat opţiunea "refuz" cu privire la asemenea solicitări. [id., § 604(c)(1)(B)]. De asemenea, FCRA interzice agenţiilor de informaţii cu privire la credite să furnizeze informaţii medicale în scopul angajării fără consimţământul consumatorului. Id., § 604(g). Aceste utilizări sunt conforme principiilor notificării şi opţiunii. Alte scopuri autorizate de secţiunea 604 privesc operaţiile care îl implică pe consumator şi din acest motiv ar fi permise de principii. Vezi id., § 604(a)(3)(A) şi (F).</p>
        <p>Ultima utilizare "autorizată" de secţiunea 604 se referă la pieţele de credit secundare. Id., § 604(a)(3)(E). Nu există un conflict între utilizarea dosarelor consumatorului în acest scop şi principiile "sferei de securitate" per se. Este adevărat că FCRA nu impune agenţiilor de informaţii cu privire la credite, de exemplu, să notifice consumatorii şi să solicite consimţământul acestora când publică rapoarte în acest sens. Totuşi, reamintim că absenţa unei cerinţe nu înseamnă "autorizare explicită" de a acţiona într-o manieră contrară cerinţelor. În mod similar, secţiunea 608 permite agenţiilor de informaţii cu privire la credite să furnizeze unele informaţii cu caracter personal organismelor guvernamentale. Această "autorizare" nu ar justifica faptul că o agenţie de informaţii cu privire la credite ignoră angajamentul de a adera la principiile "sferei de securitate". Acest fapt contrastează cu celelalte exemple ale noastre în care excepţiile de la principiul notificării afirmative şi al posibilităţii opţiunii sunt invocate pentru a autoriza explicit utilizarea de informaţii cu caracter personal fără notificare şi opţiune.</p>
        <p>Concluzie</p>
        <p>Din analiza succintă a acestor texte de lege se desprind câteva linii distincte:</p>
        <p>* "Autorizarea explicită" din lege permite în general utilizarea sau divulgarea informaţiilor cu caracter personal fără acordul prealabil al persoanei în cauză; astfel, excepţia s-ar limita la principiul notificării şi la cel al opţiunii.</p>
        <p>* În majoritatea cazurilor, excepţiile autorizate de lege sunt formulate în manieră restrictivă pentru a se aplica în situaţii concrete pentru scopuri concrete. În toate cazurile, altminteri legea interzice utilizarea sau divulgarea neautorizată a informaţiilor cu caracter personal care nu se încadrează în aceste limite.</p>
        <p>* În cele mai multe cazuri, reflectând caracterul său legislativ, utilizarea sau divulgarea autorizată serveşte unui interes public.</p>
        <p>* În aproape toate cazurile, utilizările autorizate sunt fie pe deplin conforme cu principiile "sferei de securitate", fie respectă cerinţele pentru una din derogările permise.</p>
        <p>În concluzie, excepţia pentru "autorizări explicite" din lege va avea, prin natura ei, o aplicabilitate limitată.</p>
        <p>C. Fuziuni şi absorbţii</p>
        <p>Grupul de lucru prevăzut în art. 29 şi-a exprimat îngrijorarea cu privire la situaţiile în care o organizaţie din cadrul "sferei de securitate" este absorbită sau fuzionează cu o firmă care nu şi-a luat angajamentul de a respecta principiile "sferei de securitate". Se pare însă că grupul de lucru a presupus că firma supravieţuitoare nu ar avea obligaţia de a aplica principiile "sferei de securitate" la informaţiile cu caracter personal deţinute de firma care este preluată, însă lucrurile nu stau neapărat aşa în legislaţia americană. Regula generală în Statele Unite în ceea ce priveşte fuziunile şi absorbţiile este aceea că o companie care achiziţionează capitalul unei alte societăţi îşi asumă în general şi obligaţiile şi responsabilităţile societăţii achiziţionate. Vezi 15 Fletcher Cyclopedia of the Law of Private Corporations § 7117 (1990); vezi şi Model Bus. Corp. Act § 11.06(3) (1979) ("companiei supravieţuitoare îi revin toate responsabilităţile fiecărei companii care participă la fuziune"). Cu alte cuvinte, firma supravieţuitoare într-o fuziune sau absorbţie a unei organizaţii aderente la "sfera de securitate" prin această metodă este obligată să respecte angajamentele acesteia din urmă a respecta principiile "sferei de securitate".</p>
        <p>Pe lângă aceasta, chiar dacă fuziunea sau absorbţia a fost efectuată prin achiziţia de active, responsabilităţile întreprinderii achiziţionate ar putea deveni obligatorii pentru compania care a achiziţionat-o în anumite circumstanţe. 15 Fletcher, § 7122. Însă chiar şi în cazurile în care responsabilităţile nu au supravieţuit fuziunii, trebuie remarcat că ele nu ar supravieţui unei fuziuni în care datele au fost transferate din Europa în temeiul unui contract - singura alternativă viabilă în afara "sferei de securitate" pentru transferurile de date în Statele Unite. Pe lângă aceasta, documentele "sferei de securitate" aşa cum sunt ele revizuite acum, stipulează că orice organizaţie aderentă la "sfera de securitate" trebuie să notifice Departamentului de Comerţ orice absorbţie şi să permită datelor să continue să fie transferate organizaţiei succesoare numai dacă organizaţia succesoare aderă la "sfera de securitate". Vezi FAQ 6. Într-adevăr, Statele Unite au revizuit în prezent cadrul "sferei de securitate" pentru a cere organizaţiilor din Statele Unite în această situaţie să şteargă informaţiile pe care le-au primit în cadrul "sferei de securitate" dacă angajamentul de a respecta principiile "sferei de securitate" nu este menţinut sau dacă nu sunt adoptate alte măsuri adecvate de salvgardare.</p>
        <p>ANEXA V</p>
        <p>14 iulie 2000</p>
        <p>John Mogg</p>
        <p>Director, DG XV</p>
        <p>Comisia Europeană</p>
        <p>Office C 107-6/72</p>
        <p>Rue de la Loi/Wetstraat 200</p>
        <p>B - 1049 Bruxelles</p>
        <p>Stimate domnule Mogg,</p>
        <p>Înţeleg că în urma scrisorii pe care v-am adresat-o la data de 29 martie 2000 au apărut o serie de întrebări. Pentru a clarifica atribuţiile noastre în acele domenii la care se referă aceste întrebări, vă trimit prezenta scrisoare, care, pentru a facilita comunicarea noastră în viitor, completează şi recapitulează textul corespondenţei noastre de până acum.</p>
        <p>În timpul vizitelor efectuate la birourile noastre, precum şi în corespondenţa dumneavoastră anterioară, aţi ridicat câteva întrebări privind autoritatea Comisiei Federale de Comerţ (FTC) a S.U.A. cu privire la protecţia vieţii private pe Internet. Am considerat că ar fi util să rezum răspunsurile mele precedente cu privire la activităţile FTC în acest domeniu şi să vă ofer informaţii suplimentare cu privire la competenţa juridică a Comisiei în ceea ce priveşte problemele legate de protecţia vieţii private a consumatorului pe care le-aţi ridicat în ultima dumneavoastră scrisoare. Mai precis, doriţi să ştiţi: (1) dacă FTC dispune de competenţă în ceea ce priveşte transferurile de date legate de angajări în cazul în care acestea sunt efectuate în contradicţie cu principiile "sferei de securitate" a S.U.A.; (2) dacă FTC dispune de competenţă în ceea ce priveşte sistemele de tip "seal" non-profit; (3) dacă Federal Trade Commission Act se aplică atât datelor online cât şi datelor offline; şi (4) ce se întâmplă în cazul în care competenţa FTC se suprapune cu cea a celorlalte organe însărcinate cu aplicarea legii.</p>
        <p>Aplicarea FTC Act în cazul protecţiei vieţii private</p>
        <p>După cum ştiţi, în ultimii cinci ani, FTC a jucat un rol decisiv în facilitarea eforturilor companiilor industriale şi ale grupurilor de consumatori din SUA de a oferi un răspuns amplu la problemele legate de protecţia vieţii personale a consumatorului, inclusiv în ce priveşte obţinerea şi utilizarea de date personale pe Internet. Prin intermediul seminarelor publice şi în urma consultării continue a membrilor acestei ramuri de activitate, a reprezentanţilor consumatorilor şi a colegilor noştri de la Departamentul de Comerţ şi din întregul Guvern american, am participat la definirea aspectelor fundamentale şi la elaborarea de soluţii viabile.</p>
        <p>Competenţa legală a Comisiei Federale de Comerţ în acest domeniu este definită în secţiunea 5 din Federal Trade Commission Act (legea FTC), care interzice "actele sau practicile neloiale sau frauduloase" din comerţ sau care afectează comerţul41. Prin practică frauduloasă se înţelege o declaraţie, omisiune sau practică susceptibilă de a induce consumatorii în eroare într-o măsură considerabilă. O practică este neloială dacă ea cauzează sau este susceptibilă să cauzeze un prejudiciu grav consumatorilor, care nu poate fi în mod raţional evitat şi care nu este recompensat prin avantaje oferite consumatorilor sau concurenţei42.</p>
        <p>Anumite practici de obţinere a informaţiilor sunt susceptibile să încalce legea FTC. De exemplu, dacă un site de Internet afirmă în mod fals că respectă politica privind protecţia vieţii private sau o serie de linii directoare de autoreglementare, secţiunea 5 din legea FTC oferă o bază juridică ce permite contestarea unei asemenea declaraţii false ca fiind frauduloasă. Într-adevăr, aplicarea cu succes a legii ne-a permis să stabilim acest principiu43. Pe lângă aceasta, Comisia consideră că poate contesta practicile care afectează grav protecţia vieţii private ca fiind practici neloiale în temeiul secţiunii 5 dacă aceste practici privesc copiii sau utilizarea de informaţii extrem de sensibile cum sunt registrele financiare44 şi dosarele medicale. Comisia Federală de Comerţ va continua să vegheze la aplicarea legii prin eforturi active de supraveghere şi investigare, precum şi prin sesizările pe care le primim de la organizaţiile de autoreglementare şi altele, inclusiv din statele membre ale Uniunii Europene.</p>
        <p>Contribuţia FTC la autoreglementare</p>
        <p>FTC sprijină de multă vreme eforturile industriei de a elabora programe eficiente de autoreglementare pentru a asigura protecţia vieţii private a consumatorilor de pe Internet. Totuşi, pentru ca aceste eforturi să aibă succes, este necesară participarea tuturor membrilor industriei. În acelaşi timp, autoreglementarea trebuie să fie însoţită de aplicarea efectivă a legislaţiei. Din aceste motive, FTC va acorda prioritate sesizărilor de încălcare a liniilor directoare de autoreglementare primite din parte organizaţiilor, cum sunt BBBOnline şi TRUSTe. Această abordare ar fi în conformitate cu relaţiile pe care le avem de vreme îndelungată cu National Advertising Review Board (NARB) din cadrul Better Business Bureau, care transmite FTC plângerile cu privire la publicitate. National Advertising Division (NAD) din cadrul NARB soluţionează plângerile cu privire la publicitate la nivel naţional pe calea arbitrajului. Când o parte refuză să se conformeze deciziei NAD, cazul este transmis către FTC. Personalul FTC analizează, cu titlu prioritar, publicitatea contestată pentru a stabili dacă aceasta contravine legii FTC şi deseori reuşeşte cu succes să împiedice conduita contestată sau să convingă partea interesată să respecte procesul NARB.</p>
        <p>În mod similar, FTC acordă prioritate sesizărilor de nerespectare a principiilor "sferei de securitate" prezentate de statele membre UE. Ca şi în situaţia sesizărilor primite din partea organizaţiilor de autoreglementare din S.U.A., personalul nostru va lua în considerare orice informaţii prin care se poate stabili dacă acea conduită constituie o încălcare a secţiunii 5 din legea FTC. Acest angajament este exprimat şi în principiile "sferei de securitate" (întrebare pusă frecvent referitoare la aplicarea deciziilor - FAQ 11).</p>
        <p>GeoCities: Primul caz privind nerespectarea protecţiei vieţii private pe Internet tratat de FTC</p>
        <p>Primul caz privind nerespectarea protecţiei vieţii private pe Internet al Comisiei Federale de Comerţ, GeoCities, a fost tratat de Comisie în baza competenţei sale în temeiul secţiunii 545. În acest caz, FTC a declarat că GeoCities a prezentat declaraţii false, atât adulţilor cât şi copiilor, cu privire la modul în care vor fi utilizate informaţiile lor personale. Conform plângerii Comisiei Federale de Comerţ, compania GeoCities a declarat că anumite informaţii personale identificatoare pe care le-a obţinut pe site-ul său urmau să fie utilizate doar în scopuri interne sau pentru a trimite consumatorilor anumite oferte publicitare ori pentru a le furniza produsele sau serviciile solicitate şi că anumite informaţii suplimentare "opţionale" nu vor fi divulgate nimănui fără acordul consumatorului. În realitate, aceste informaţii au fost divulgate unor părţi terţe care le-au utilizat pentru a trimite membrilor solicitări, altele decât cele cu privire la care aceştia şi-au dat acordul. De asemenea, plângerea acuza compania GeoCities de recurgere la practici frauduloase cu privire la obţinerea de informaţii de la copii. Potrivit plângerii FTC, compania GeoCities a declarat că gestionează pe site-ul său de Internet pagini rezervate copiilor şi că informaţiile colectate aici sunt păstrate de companie. În realitate, aceste pagini de pe site erau gestionate de părţi terţe care colectau şi păstrau informaţiile.</p>
        <p>Hotărârea de rezolvare a litigiului interzice companiei GeoCities să prezinte în mod deformat scopul pentru care colectează sau utilizează informaţiile personale identificatoare de la sau despre consumatori, inclusiv copii. Conform ordinului, compania trebuie să afişeze pe site-ul său un anunţ clar şi lizibil cu privire la protecţia vieţii private, în care să le indice consumatorilor ce informaţii sunt colectate şi în ce scop, cui vor fi acestea divulgate şi cum pot consumatorii accesa şi şterge aceste informaţii. Pentru a asigura un control parental, hotărârea de rezolvare a litigiului obligă compania GeoCities să obţină acordul părinţilor înainte de a proceda la obţinerea de informaţii de la copii mai mici de 12 ani. Conform ordinului, compania GeoCities are obligaţia de a informa membrii săi şi de a le oferi posibilitatea de a şterge informaţiile care îi privesc din bazele de date ale GeoCities şi ale eventualelor părţi terţe. Hotărârea de rezolvare a litigiului obligă compania GeoCities în mod expres să informeze părinţii copiilor sub 12 ani şi să şteargă informaţiile legate de aceştia dacă unul din părinţi nu şi-a dat acordul afirmativ pentru păstrarea şi utilizarea acestora. În sfârşit, compania GeoCities are obligaţia de a contacta părţile terţe cărora le-a divulgat informaţiile şi să le solicite ştergerea acestor informaţii46.</p>
        <p>ReverseAuction.com</p>
        <p>De curând, această agenţie a intentat o acţiune de contestare a unei presupuse încălcări a protecţiei vieţii personale de către o altă companie online. În ianuarie 2000, Comisia a declarat admisibilă o plângere depusă împotriva ReverseAuction.com, un site de licitaţii online, şi a adoptat o convenţie de consimţământ cu aceasta. ReverseAuction.com a obţinut informaţii cu caracter personal identificabile despre consumatori de la un site concurent (eBay.com), apoi a trimis mesaje e-mail frauduloase şi nesolicitate consumatorilor interesaţi de activităţile lor47. Conform plângerii noastre, ReverseAuction a încălcat secţiunea 5 din legea FTC atunci când a obţinut informaţiile cu caracter personal identificabile, care includeau adresele de e-mail ale utilizatorilor site-ului eBay, precum şi codurile de identificare personale ("user ID") ale acestora, şi când le-a trimis mesajele electronice frauduloase.</p>
        <p>După cum se arată în plângere, înainte de a obţine aceste informaţii, ReverseAuction s-a înregistrat ca utilizator al site-ului eBay şi a consimţit să se conformeze acordului privind protecţia vieţii private a utilizatorilor acestui site. Acordul protejează viaţa privată a utilizatorilor site-ului eBay, interzicând utilizatorilor să colecteze şi să utilizeze informaţii cu caracter personal identificatoare în scopuri neautorizate, cum ar fi trimiterea de mesaje electronice comerciale nesolicitate. Astfel, plângerea noastră susţinea mai întâi faptul că ReverseAuction a declarat fals că se va conforma acordului privind utilizatorii şi politicii privind protecţia vieţii private a site-ului eBay, practică frauduloasă în temeiul secţiunii 5. Pe lângă aceasta, plângerea susţinea că utilizarea informaţiilor de către ReverseAuction pentru a trimite mesaje electronice comerciale nesolicitate, în contradicţie cu acordul privind utilizatorii şi politica privind protecţia vieţii private, constituie o practică comercială neloială în temeiul secţiunii 5.</p>
        <p>În al doilea rând, plângerea susţinea că mesajele e-mail trimise consumatorilor conţineau o linie subiect înşelătoare, care îi informa pe fiecare din consumatori că respectivul lor cod de identificare personală "va expira în curând". În sfârşit, plângerea susţinea că mesajele e-mail declarau în mod fals că eBay a furnizat în mod direct sau indirect companiei ReverseAuction informaţii cu caracter personal identificabile cu privire la utilizatorii site-ului eBay sau a participat într-un alt mod la diseminarea mesajelor e-mail nesolicitate.</p>
        <p>Hotărârea de reglementare a litigiului obţinută de FTC interzice companiei ReverseAuction să comită aceste încălcări în viitor. De asemenea, ea obligă compania ReverseAuction să notifice consumatorii care, ca urmare a primirii mesajelor e-mail trimise de ReverseAuction, s-au abonat sau se vor abona la ReverseAuction. Notificarea îi informează pe consumatori că respectivele lor coduri de identificare personală pentru site-ul eBay nu urmează să expire şi că eBay nu a ştiut şi nu a autorizat diseminarea de către ReverseAuction a mesajelor electronice nesolicitate. Notificarea oferă de asemenea acestor consumatori posibilitatea de a anula abonamentul la ReverseAuction şi de a li se şterge informaţiile cu caracter personal identificatoare din baza de date a companiei ReverseAuction. Pe lângă aceasta, ordinul obligă ReverseAuction să şteargă, să nu utilizeze şi să nu divulge informaţiile cu caracter personal identificatoare ale membrilor eBay care au primit mesajele electronice ale companiei ReverseAuction dar nu s-au abonat la aceasta. În sfârşit, în conformitate cu ordinele privind protecţia vieţii private emise anterior de această agenţie, hotărârea de reglementare a litigiului prevede că ReverseAuction trebuie să-şi publice propria politică privind protecţia vieţii private pe site-ul său de Internet şi cuprinde dispoziţii exhaustive cu privire la înregistrarea datelor pentru a permite FTC să supravegheze aplicarea acestei politici.</p>
        <p>Cazul ReverseAuction demonstrează că FTC este hotărâtă să ia măsuri de aplicare pentru a consolida eforturile de autoreglementare depuse de companii în ceea ce priveşte protecţia vieţii private a consumatorilor pe Internet. Într-adevăr, acest caz a contestat în mod direct o conduită care a subminat un acord privind protecţia vieţii private care oferea protecţie vieţii private a consumatorilor şi care putea eroda încrederea consumatorilor în măsurile de protecţie a vieţii private adoptate de companiile online. Întrucât acest caz implica uzurparea de către o companie a informaţiilor despre consumatori protejate de politica privind protecţia vieţii private a unei alte companii, el ar putea avea relevanţă şi în cadrul problemelor legate de protecţia vieţii private pe care le presupune transferul de date între companii din ţări diferite.</p>
        <p>În ciuda acţiunilor Comisiei Federale de Comerţ vizând impunerea respectării legislaţiei în cazurile GeoCities, Liberty Financial Cos. şi ReverseAuction, competenţa acestui organism este mai limitată în anumite domenii ale protecţiei vieţii private pe Internet. După cum am menţionat mai sus, pentru a face parte din domeniul de aplicare al legii FTC, colectarea şi utilizarea de informaţii cu caracter personal fără consimţământul persoanelor interesate trebuie să constituie o practică comercială fie frauduloasă, fie neloială. Astfel, legea FTC nu priveşte, probabil, practicile unui site de Internet care a colectat informaţii cu caracter personal identificabile de la consumatori, dar nici nu a declarat în mod fals scopul pentru care sunt strânse aceste informaţii, nici nu le-a utilizat sau divulgat într-o manieră susceptibilă de a produce daune substanţiale consumatorilor. De asemenea, este posibil să nu fie de competenţa FTC să oblige pe scară largă entităţile care strâng informaţii pe Internet să adere la o politică privind protecţia vieţii private sau să subscrie la o anumită politică privind protecţia vieţii private48. După cum s-a precizat mai sus, nerespectarea de către o companie a politicii privind protecţia vieţii private pe care o declară este susceptibilă să fie o practică frauduloasă.</p>
        <p>Pe lângă aceasta, domeniul de competenţă al FTC în acest domeniu nu include acte sau practici frauduloase sau neloiale decât dacă acestea au loc "în comerţ sau afectează comerţul". Strângerea de informaţii de către entităţile comerciale care promovează produse sau servicii, inclusiv strângerea şi utilizarea de informaţii în scopuri comerciale, îndeplineşte probabil criteriul "comercial". Pe de altă parte, multe persoane fizice sau juridice pot strânge informaţii online într-un scop altul decât unul comercial, şi astfel nu intră în domeniul de competenţă al Comisiei Federale de Comerţ. Un exemplu de astfel de limitare îl reprezintă "chatroom-urile", atunci când acestea sunt gestionate de entităţi necomerciale, cum ar fi, de exemplu, o organizaţie de caritate.</p>
        <p>În sfârşit, există o serie de excepţii legale totale sau parţiale în ce priveşte competenţa fundamentală a FTC în materie de practici comerciale care limitează capacitatea FTC de a oferi un răspuns amplu problemelor legate de protecţia vieţii personale pe Internet. Acestea includ scutirile de care beneficiază multe companii care recurg la un volum mare de informaţii cu privire la consumatori, cum ar fi băncile, societăţile de asigurare şi liniile aeriene. După cum bine ştiţi, alte organe federale sau statale ar avea competenţă în ce priveşte aceste entităţi, cum ar fi agenţiile federale responsabile cu problemele bancare sau Departamentul Transporturilor.</p>
        <p>În cazurile în care dispune de competenţă, FTC acceptă şi, dacă resursele permit acest lucru, dă curs plângerilor primite din partea consumatorilor prin poştă sau telefonic, la Consumer Response Center ("CRC"), şi, mai nou, pe site-ul său de Internet49. CRC acceptă plângerile din partea tuturor consumatorilor, inclusiv de la cei care locuiesc în statele membre ale Uniunii Europene. În temeiul legii FTC, Comisia Federală de Comerţ poate obţine hotărâri reparatorii pentru orice încălcare ulterioară a legii FTC, precum şi despăgubiri pentru consumatorii prejudiciaţi. Totuşi, noi facem eforturi pentru a constata dacă entitatea în cauză s-a angajat sistematic într-o conduită abuzivă, întrucât noi nu ne ocupăm de litigii individuale în domeniul consumului. În trecut, Comisia Federală de Comerţ a obţinut reparaţii pentru cetăţeni ai Statelor Unite şi ai altor ţări50. FTC va continua, dacă este cazul, să obţină reparaţii pentru cetăţenii altor ţări care au suferit prejudicii în urma practicilor frauduloase care ţin de competenţa sa.</p>
        <p>Datele privind angajaţii</p>
        <p>Ultima dumneavoastră scrisoare solicita clarificări suplimentare cu privire la competenţa FTC în domeniul informaţiilor legate de angajări. Mai întâi, aţi formulat întrebarea dacă FTC ar putea lua măsuri în temeiul secţiunii 5 împotriva unei companii care declară că se conformează principiilor "sferei de securitate" americane dar transferă sau utilizează date privind relaţiile de muncă într-o manieră care contravine acestor principii. Dorim să vă asigurăm că am analizat atent dispoziţiile legislative care definesc mandatul FTC, precum şi documentele conexe şi jurisprudenţa relevantă şi am ajuns la concluzia că FTC dispune de aceeaşi competenţă în situaţiile privind datele cu privire la relaţiile de muncă de care dispune în general în temeiul secţiunii 5 din legea FTC51. Acest lucru înseamnă că, dacă un caz îndeplineşte criteriile noastre existente (caracter neloial sau fraudulos) pentru a lua măsuri de punere în aplicare a dispoziţiilor referitoare la protecţia vieţii private, vom lua aceste măsuri şi în situaţiile legate de datele privind relaţiile de muncă.</p>
        <p>De asemenea, dorim să eliminăm orice îndoieli cu privire la faptul că abilitatea FTC de a lua măsuri legate de protecţia vieţii private s-ar limita la situaţiile în care o companie a fraudat consumatori individuali. În realitate, după cum arată acţiunile întreprinse de Comisie recent în cazul ReverseAuction52, FTC va lua măsuri de punere în aplicare a dispoziţiilor referitoare la protecţia vieţii private şi în situaţiile legate de datele privind transferuri de date între companii, atunci când una din companii a adoptat o conduită frauduloasă cu privire la cealaltă companie, conducând la un posibil prejudiciu suferit atât de consumatori cât şi de companii. Noi credem că aceasta este situaţia în care este cel mai probabil să apară chestiunea referitoare la relaţiile de muncă, întrucât acest tip de date privind persoane europene sunt transferate de către companii europene spre companii americane care şi-au luat angajamentul de a respecta principiile "sferei de securitate".</p>
        <p>Trebuie totuşi să semnalăm o circumstanţă în care competenţa FTC ar fi limitată. Acest lucru s-ar întâmpla în situaţii în care cazul este deja discutat într-un litigiu tradiţional de drept al muncii, cel mai probabil o reclamaţie sau o solicitare de arbitraj ori o plângere depusă la National Labor Relations Board pentru practici frauduloase în domeniul dreptului muncii. Aceasta s-ar întâmpla, de exemplu, dacă un angajator şi-a luat un angajament în cadrul unui acord colectiv privind utilizarea datelor personale iar un angajat sau un sindicat susţine că angajatorul a încălcat acel acord. Comisia nu ar interveni, probabil, într-o asemenea procedură53.</p>
        <p>Competenţa în cazul programelor de tip "seal"</p>
        <p>În al doilea rând, doreaţi să aflaţi dacă FTC dispune de competenţă în cazul programelor de tip "seal" care administrează mecanisme de soluţionare a litigiilor în Statele Unite şi care au făcut declaraţii false cu privire la rolul lor în aplicarea principiilor "sferei de securitate" şi tratarea plângerilor individuale, chiar dacă tehnic aceste entităţi sunt entităţi non-profit. Pentru a stabili dacă dispunem de competenţă cu privire la o entitate care se declară drept entitate non-profit, Comisia analizează îndeaproape dacă această entitate, deşi nu încearcă să obţină profit pentru ea însăşi, favorizează obţinerea de profit de către membrii săi. Până în prezent Comisia şi-a exercitat cu succes competenţa cu privire la asemenea entităţi şi, la 24 mai 1999, în procesul California Dental Association împotriva Comisiei Federală de Comerţ, Curtea Supremă a Statelor Unite a confirmat în unanimitate competenţa Comisiei cu privire la o asociaţie voluntară non-profit reunind grupuri locale de medici stomatologi într-un proces antitrust. Curtea a ajuns la următoarea concluzie:</p>
        <p>Legea FTC trebuie să includă nu doar entităţile "organizate pentru a desfăşura activităţi în vederea obţinerii de profit propriu", 15 U.S.C. § 44, ci şi pe cele care desfăşoară activităţi în vederea obţinerii de profit în contul "membrilor săi."... Ar fi într-adevăr greu de crezut că Congresul a dorit adoptarea unei noţiuni atât de limitate de organizaţii de asistenţă, dând astfel posibilitatea unor organizaţii să evite competenţa FTC în cazuri în care legea FTC ar cere în mod evident intervenţia acesteia.</p>
        <p>Pe scurt, pentru a stabili dacă dispune de competenţă în cazul unei anumite entităţi non-profit care administrează un program de tip "seal", FTC trebuie să verifice detaliat în ce măsură entitatea în cauză permite membrilor săi să acumuleze profituri economice. Dacă o asemenea entitate gestionează programul de tip "seal" într-o asemenea manieră încât membrii săi pot obţine profituri, probabil că FTC îşi declară competenţa. Independent de cele discutate mai sus, FTC ar dispune probabil de competenţă în cazul unui program de tip "seal" fraudulos care prezintă o declaraţie falsă cu privire la statutul său ca fiind o entitate non-profit.</p>
        <p>Protecţia vieţii private în afara Internetului</p>
        <p>În alt treilea rând, aţi atras atenţia asupra faptului că până acum corespondenţa noastră s-a axat asupra protecţiei vieţii private în lumea Internetului. Dacă protecţia vieţii private pe Internet a constituit o preocupare majoră pentru FTC, reprezentând o componentă importantă a dezvoltării comerţului electronic, legea FTC datează încă din 1914 şi se aplică şi în lumea din afara Internetului. Astfel, suntem abilitaţi să urmărim în justiţie firmele offline care se angajează în practici neloiale sau frauduloase cu privire la protecţia vieţii private54. De fapt, într-un proces intentat de Comisie anul trecut, FTC contra TouchTone Information, Inc.55, un "intermediar de informaţii" a fost acuzat de obţinerea şi vânzarea ilegală de date confidenţiale asupra situaţiei financiare a anumitor consumatori. Comisia a susţinut că TouchTone a obţinut informaţiile despre consumatori "pretextând" - termen folosit în sectorul investigaţiilor private pentru a denota practica obţinerii de informaţii cu caracter personal despre alte persoane sub pretexte false, de obicei la telefon. În acest caz, înregistrat la 21 aprilie 1999 la tribunalul federal din Colorado, procurorul solicită o ordonanţă şi rambursarea tuturor profiturilor obţinute în mod ilegal.</p>
        <p>Suprapunere de competenţe</p>
        <p>În sfârşit, ne întrebaţi cu privire la interacţiunea dintre competenţa FTC şi cea a altor agenţii de aplicare a legii, în special în cazurile în care există o suprapunere potenţială de competenţe. Noi am stabilit o serie de relaţii strânse cu numeroase alte agenţii de aplicare a legii, inclusiv agenţii federale de supraveghere a activităţilor bancare şi procurorii generali ai statelor. În cazul în care competenţele noastre se suprapun, deseori ne coordonăm anchetele în vederea utilizării optime a resurselor. De asemenea, de multe ori prezentăm problemele unei agenţii federale sau naţionale spre investigare.</p>
        <p>Sper că această trecere în revistă vă va fi de ajutor. Vă rog să îmi comunicaţi dacă doriţi informaţii suplimentare.</p>
        <p>Al dv. sincer,</p>
        <p>Robert Pitofsky</p>
        <p>ANEXA VI</p>
        <p>John Mogg</p>
        <p>Director, DG XV</p>
        <p>Comisia Europeană</p>
        <p>Office C 107-6/72</p>
        <p>Rue de la Loi/Wetstraat 200</p>
        <p>B - 1049 Bruxelles</p>
        <p>Stimate domnule Director General Mogg,</p>
        <p>Vă trimit prezenta scrisoare ca urmare a cererii Departamentului de Comerţ al Statelor Unite de a explica rolul Departamentului Transporturilor în protecţia vieţii private a consumatorilor cu privire la informaţiile pe care aceştia le furnizează companiilor aeriene.</p>
        <p>Departamentul Transporturilor încurajează autoreglementarea ca fiind cel mai puţin intruziv şi cel mai eficient mod de a asigura protecţia confidenţialităţii informaţiilor pe care consumatorii le furnizează companiilor aeriene şi în consecinţă sprijină instituirea unui regim de tipul "sferei de securitate" care să permită companiilor aeriene să se conformeze dispoziţiilor din directiva Uniunii Europene cu privire la protecţia datelor cu caracter personal transferate în afara UE. Departamentul recunoaşte, totuşi, că este esenţial pentru ca eforturile de autoreglementare să aibă succes ca aceste companii aeriene care îşi iau angajamentul de a respecta principiile privind protecţia vieţii private din regimul "sferei de securitate" să le respecte cu adevărat. În acest sens, autoreglementarea trebuie să fie însoţită de aplicarea legilor. Prin urmare, apelând la autoritatea sa legală în materie de protecţie a consumatorilor, Departamentul va asigura respectarea de către companiile aeriene a angajamentului luat faţă de public cu privire la protecţia vieţii private şi va da curs plângerilor cu privire la nerespectarea prezumată a acestuia pe care le primim din partea organizaţiilor de autoreglementare şi altele, inclusiv din statele membre ale Uniunii Europene.</p>
        <p>Competenţa Departamentului de a lua măsuri de punere în aplicare în acest domeniu este reglementată în titlul 49 secţiunea 41712 din U.S.C., care interzice unui transportator să adopte, la vânzarea serviciilor de transport aerian, "o practică neloială sau frauduloasă sau orice act de concurenţă neloială" care are ca rezultat sau este susceptibilă să aibă ca rezultat prejudicierea consumatorului. Secţiunea 41712 este formulată după modelul secţiunii 5 din legea privind Federal Trade Commission (15 U.S.C. 45). Totuşi, transportatorii aerieni sunt exceptaţi de la dispoziţiile din secţiunea 5 de către legea privind Comisia Federală de Comerţ în temeiul titlului 15 secţiunea 45(a)(2) din U.S.C.</p>
        <p>Biroul meu analizează şi intentează acţiuni în anumite cazuri în temeiul titlului 49 secţiunea 41712 din U.S.C. (Vezi, de exemplu, ordonanţele DOT 99-11-5, 9 noiembrie 1999; 99-8-23, 26 august 1999; 99-6-1, 1 iunie 1999; 98-6-24, 22 iunie 1998; 98-6-21, 19 iunie 1998; 98-5-31, 22 mai 1998; şi 97-12-23, 18 decembrie 1997.) Noi deschidem astfel de dosare pe baza propriilor noastre investigaţii, precum şi pe baza plângerilor oficiale şi neoficiale primite din partea persoanelor fizice, agenţiilor de turism, companiilor aeriene şi agenţiilor guvernamentale americane şi străine.</p>
        <p>Aş dori să atrag atenţia asupra faptului că nerespectarea de către un transportator aerian a caracterului privat al informaţiilor obţinute de la pasageri nu ar constitui în sine o încălcare a secţiunii 41712. Totuşi, odată ce un transportator şi-a luat în mod oficial şi public angajamentul de a respecta principiile "sferei de securitate" cu privire la protejarea confidenţialităţii informaţiilor despre consumator pe care le obţine, Departamentul ar fi împuternicit să recurgă la competenţele legale care îi revin în temeiul secţiunii 41712 pentru a asigura respectarea acestor principii. În consecinţă, dacă un pasager furnizează informaţii unui transportator care şi-a luat angajamentul de a onora principiile "sferei de securitate", nerespectarea acestui angajament este susceptibilă să prejudicieze consumatorul şi să constituie o încălcare a secţiunii 41712. Biroul meu acordă o mare prioritate investigării şi trimiterii în instanţă a oricărui astfel de caz. De asemenea, informăm Departamentul de Comerţ cu privire la rezultatul acestor acţiuni.</p>
        <p>Încălcările secţiunii 41712 pot avea ca rezultat emiterea de ordonanţe de încetare şi impunerea de sancţiuni civile pentru încălcarea acestor ordonanţe. Deşi nu suntem abilitaţi să acordăm daune interese sau o reparaţie pecuniară reclamanţilor, suntem în schimb abilitaţi să aprobăm acordurile care rezultă în urma investigaţiilor şi a cazurilor examinate de Departament prin care consumatorii primesc despăgubiri în natură pentru a reduce sau a compensa penalizările plătibile în alte moduri. Am procedat astfel în trecut şi putem şi intenţionăm să procedăm la fel şi în contextul principiilor "sferei de securitate" atunci când circumstanţele ne permit. Încălcările repetate ale secţiunii 41712 de o companie aeriană americană ar pune, de asemenea, la îndoială, intenţia companiei aeriene de a respecta aceste dispoziţii, ceea ce, în situaţii extreme, ar putea avea ca rezultat declararea acelei companie ca fiind inaptă de exploatare, pierzându-şi astfel licenţa de exploatare. (Vezi ordonanţele DOT 93-6-34, 23 iunie 1993, şi 93-6-11, 9 iunie 1993. Deşi această procedură nu a avut legătură cu secţiunea 41712, ea a avut ca rezultat revocarea licenţei de exploatare a unui transportator pentru încălcarea totală a dispoziţiilor legii federale privind transporturile aeriene (Federal Aviation Act), ale unui acord bilateral, precum şi a normelor şi regulamentelor Departamentului.)</p>
        <p>Sper că aceste informaţii vă vor fi utile. Vă stau la dispoziţie în cazul în care aveţi întrebări sau doriţi informaţii suplimentare.</p>
        <p>Al dv. sincer,</p>
        <p>Samuel Podberesky</p>
        <p>Consilier general adjunct pentru</p>
        <p>"Aviation Enforcement and Proceeding"</p>
        <p>ANEXA VII</p>
        <p>Cu privire la art. 1 alin. (2) lit. (b), organele administrative din Statele Unite abilitate să ancheteze plângerile şi să obţină remedii împotriva practicilor neloiale sau frauduloase precum şi repararea prejudiciului suferit de persoane, indiferent de ţara de rezidenţă sau de naţionalitate, în caz de încălcare a principiilor puse în aplicare în conformitate cu FAQ sunt următoarele:</p>
        <p>1. Comisia Federală de Comerţ şi</p>
        <p>2. Departamentul Transporturilor SUA.</p>
        <p>Comisia Federală de Comerţ acţionează pe baza puterilor care îi sunt conferite în temeiul secţiunii 5 din legea privind Comisia Federală de Comerţ (Federal Trade Commission Act). Comisia Federală de Comerţ nu dispune de competenţă în temeiul secţiunii 5 cu privire la bănci, societăţi de economii şi împrumuturi şi cooperative de credite; operatori de telecomunicaţii şi companii de transport public interstatal, transportatori aerieni şi ambalatori şi operatori din sectorul zootehnic. Deşi societăţile de asigurări nu sunt incluse în mod expres pe lista excepţiilor de la secţiunea 5, în conformitate cu legea McCarran-Ferguson56 reglementarea acestei ramuri de activitate revine fiecărui stat în parte. Totuşi, dispoziţiile din legea privind FTC se aplică în cazul societăţilor de asigurări în măsura în care acestea nu sunt reglementate de legea statului respectiv. FTC deţine competenţă reziduală cu privire la practicile neloiale sau frauduloase comise de societăţile de asigurări în domenii altele decât cel al asigurărilor.</p>
        <p>Departamentul Transporturilor SUA acţionează pe baza puterilor care îi sunt conferite în temeiul titlului 49 din United States Code, secţiunea 41712. Departamentul Transporturilor S.U.A. deschide dosare pe baza propriilor sale investigaţii precum şi pe baza plângerilor oficiale şi neoficiale primite din partea persoanelor fizice, agenţiilor de turism, companiilor aeriene şi agenţiilor guvernamentale americane şi străine.</p>
        <p>1 JO L 281, 23.11.1995, p. 31.</p>
        <p>2 Adresa site-ului grupului de lucru este:</p>
        <p>http://www.europa.eu.int/comm/internal_market/en/media/dataprot/wpdocs/index.htm</p>
        <p>3 WP 12: Transferurile de date cu caracter personal către ţări terţe: aplicarea art. 25 şi 26 din directiva UE privind protecţia datelor, document adoptat de grupul de lucru la 24 iulie 1998.</p>
        <p>4WP 15: Avizul 1/99 privind nivelul de protecţie a datelor în Statele Unite şi tratativele dintre Comisia Europeană şi Statele Unite.</p>
        <p>WP 19: Avizul 2/99 privind caracterul adecvat al "Principiilor internaţionale ale sferei de securitate" emis de Departamentul de Comerţ al Statelor Unite la 19 aprilie 1999.</p>
        <p>WP 21: Avizul 4/99 privind "întrebările puse frecvent" care urmează să fie publicate de Departamentul de Comerţ al Statelor Unite în legătură cu "Principiile sferei de securitate" propuse privind caracterul adecvat al "Principiilor internaţionale ale sferei de securitate".</p>
        <p>WP 23: Document de lucru privind stadiul actual al discuţiilor dintre Comisia Europeană şi guvernul Statelor Unite cu privire la "Principiile internaţionale ale sferei de securitate".</p>
        <p>WP 27: Avizul 7/99 privind nivelul de protecţie a datelor oferită de principiile "sferei de securitate", publicate alături de "întrebările puse frecvent" (Frequently Asked Questions - FAQ) şi alte documente conexe la 15 şi 16 noiembrie 1999 de Departamentul de Comerţ al Statelor Unite.</p>
        <p>WP 31: Avizul 3/200 privind dialogul UE/SUA privind principiile "sferei de securitate".</p>
        <p>WP 32: Avizul 4/2000 privind nivelul protecţiei oferite de "Principiile sferei de securitate".</p>
        <p>5 Nu este necesară notificarea sau opţiunea în cazul în care informaţiile sunt divulgate unei părţi terţe care acţionează ca agent ce îndeplineşte sarcini în numele organizaţiei şi respectând instrucţiunile acesteia. Principiul transferului ulterior este însă aplicabil în asemenea cazuri.</p>
        <p>6 Vezi FAQ 7 cu privire la verificare.</p>
        <p>7 Organismele pentru soluţionarea litigiilor nu sunt obligate să respecte principiul punerii în aplicare. De asemenea, ele pot face excepţii de la principii în cazurile în care se confruntă cu obligaţii contradictorii sau autorizări explicite în timpul realizării misiunilor lor specifice.</p>
        <p>8 Organismele pentru soluţionarea litigiilor dispun de competenţe discreţionare cu privire la circumstanţele în care aplică aceste sancţiuni. Caracterul sensibil al datelor în cauză este unul din factorii care trebuie luaţi în considerare atunci când se stabileşte dacă trebuie să se impună ştergerea datelor şi, de asemenea, dacă organizaţia a colectat, utilizat sau divulgat informaţiile încălcând în mod manifest principiile.</p>
        <p>9 Prezentul studiu nu discută întregul ansamblu de dispoziţii federale privind protecţia vieţii private în anumite contexte, nici dispoziţiile diferitelor state federale şi dreptul comun care s-ar putea aplica. Printre legile care, la nivel federal, reglementează colectarea şi utilizarea de informaţii cu caracter personal în scopuri comerciale se numără: Cable Communications Policy Act (47 USC, § 551), Driver's Privacy Protection Act (18 USC, § 2721), Electronic Communications Privacy Act (18 USC, § 2701 et seq.), Electronic Funds Transfer Act [15 USC, §§ 1693, 1693 m)], Fair Credit Reporting Act (15 USC, § 1681 et seq.), Right to Financial Privacy Act (12 USC, § 3401 et seq.), Telephone Consumer Protection Act (47 USC, § 227) şi Video Privacy Protection Act (18 USC, § 2710). Numeroase state federale dispun de o legislaţie analoagă în aceste domenii. Vezi, de exemplu: Mass. Gen. Laws, cap. 167B, § 16 (prin care se interzice instituţiilor financiare să divulge informaţii financiare cu privire la clienţii lor unor părţi terţe fără consimţământul clientului sau fără o decizie judecătorească corespunzătoare); NY Pub. Health Law, § 17 (prin care este limitată utilizarea şi divulgarea datelor privind sănătatea fizică sau psihică şi prin care li se dă pacienţilor dreptul de a accesa aceste date).</p>
        <p>10 În cadrul unei astfel de acţionări în justiţie, tribunalul de primă instanţă din Statele Unite (United States district court) poate de asemenea emite măsuri reparatorii sub formă de ordonanţe în vederea respectării ordonanţei FTC. [15 USC, § 45 1)].</p>
        <p>11 Prin "practică frauduloasă se înţelege o declaraţie, o omitere sau o practică susceptibilă să inducă în eroare, într-o măsură semnificativă, consumatorul avizat în mod normal.</p>
        <p>12 Vezi www.ftc.gov/opa/1998/9808/geocitie.htm.</p>
        <p>13 Vezi scrisoarea personalului adresată Center for Media Education, www.ftc.gov/os/1997/9707/cenmed.htm. Pe lângă aceasta, Children's Online Privacy Protection Act din 1998 conferă FTC competenţa legală de a reglementa colectarea de informaţii cu caracter personal de la copii de către operatorii de site-uri şi de servicii de Internet. Vezi 15 U.S.C. §§ 6501-6506. În special, această lege stipulează că operatorii de servicii de Internet trebuie să notifice părinţii şi să obţină consimţământul verificabil al acestora înainte de a strânge, utiliza sau divulga informaţii cu caracter personal de la copii. Id., § 6502(b). De asemenea, legea dă părinţilor dreptul de a accesa informaţiile şi de a refuza să permită continuarea utilizării acestora. Id.</p>
        <p>14 La 12 noiembrie 1999, prin semnătura preşedintelui Clinton, a intrat în vigoare Gramm-Leach-Bliley Act (Pub. L. 106-102, codificat 15 U.S.C. § 6801 et seq.). Această lege limitează divulgarea de către instituţiile financiare a informaţiilor cu caracter personal despre clienţii lor. Legea obligă instituţiile financiare, inter alia, să notifice tuturor consumatorilor politicile şi practicile lor cu privire la protecţia vieţii private şi la transmiterea de informaţii cu caracter personal entităţilor afiliate şi neafiliate. Legea autorizează FTC, autorităţile bancare federale şi alte autorităţi să promulge reglementări pentru punerea în aplicare a dispoziţiilor referitoare la protecţia vieţii private, prevăzute în document. Organismele publice interesate au emis propuneri de reglementări în acest scop.</p>
        <p>15 Prin formularea sa, această excepţie nu se aplică sectorului de valori mobiliare. În consecinţă, agenţii, intermediarii şi alte persoane din sectorul de valori mobiliare sunt supuşi competenţei concurente a Securities and Exchanges Commission şi a FTC cu privire la actele şi practicile neloiale sau frauduloase.</p>
        <p>16 Excepţia din secţiunea 5 se referea iniţial la Federal Home Loan Bank Board, care a fost abrogată în august 1989 de Financial Institutions Reform, Recovery and Enforcement Act din 1989. Funcţiile sale au fost transferate asupra Office of Thrift Supervision, precum şi Resolution Trust Corporation, Federal Deposit Insurance Corporation şi Housing Finance Board.</p>
        <p>17 Deşi exclude instituţiile financiare din domeniul de competenţă a FTC, secţiunea 5 stipulează că ori de câte ori FTC emite o normă cu privire la actele şi practicile neloiale sau frauduloase, comitetele de reglementare financiară trebuie să adopte regulamente similare în termen de 60 de zile. Vezi 15 U.S.C. § 57a(f)(1).</p>
        <p>18 "Sectorul asigurărilor precum şi persoanele care desfăşoară activităţi în acest domeniu se supun legilor diferitelor state federale cu privire la reglementarea sau impozitarea din acest sector." [15 USC, § 1012 a)].</p>
        <p>19 FTC şi-a exercitat competenţa cu privire la societăţile de asigurări în contexte diferite. Într-unul din cazuri, FTC a luat măsuri împotriva unei firme pentru publicitate înşelătoare într-un stat pentru care acea firmă nu avea licenţă de funcţionare. Competenţa FTC a fost confirmată pe baza faptului că nu exista nici o reglementare eficace la nivel de stat deoarece firma în cauză se găsea, practic, în afara sferei de influenţă a acelui stat. Vezi FTC contra Travelers Health Association, 362 U.S. 293 (1960).</p>
        <p>În ceea ce priveşte statele federale, 17 dintre acestea au adoptat modelul oferit de "Insurance Information and Privacy Protection Act" elaborat de National Association of Insurance Commissioners (NAIC). Legea cuprinde dispoziţii cu privire la notificare, utilizare, divulgare şi acces. De asemenea, aproape toate statele au adoptat modelul din "Unfair Insurance Practices Act" elaborat de NAIC, care vizează în mod expres practicile comerciale neloiale din sectorul asigurărilor.</p>
        <p>20 Prin "informaţii de reţea exclusive privind clienţii" se înţeleg informaţiile care privesc "cantitatea, configuraţia tehnică, tipul, destinaţia şi frecvenţa utilizării unui serviciu de telecomunicaţii" de către un client şi informaţiile referitoare la facturile telefonice. 47 U.S.C. § 222(f)(1). Totuşi, termenul nu include informaţiile din listele de abonaţi. Id.</p>
        <p>21 Legislaţia nu defineşte în mod expres termenul "informaţii cu caracter personal identificabile".</p>
        <p>22 Această competenţă include dreptul la reparaţii în cazul nerespectării confidenţialităţii în conformitate cu secţiunea 222 din Communications Act sau, cu privire la abonaţii serviciilor prin cablu, în conformitate cu secţiunea 551 din Cable Act care modifică Communications Act. Vezi şi 47 U.S.C. § 551(f)(3) (acţiunea civilă la tribunal federal de primă instanţă constituie un recurs neexclusiv, oferit "în completarea oricărui alt remediu legal de care dispune abonatul la serviciile prin cablu").</p>
        <p>23 Totuşi, absenţa unei daune directe suferite de reclamant nu constituie un motiv suficient pentru a respinge o plângere. 47 U.S.C. § 208(a).</p>
        <p>24 Se pare că în prezent se întreprind eforturi în această ramură de activitate pentru a rezolva problema protecţiei vieţii private. Reprezentanţii acestei ramuri au discutat principiile "sferei de securitate" propuse şi eventuala lor aplicare în cazul transportatorilor aerieni. Discuţiile au inclus propunerea de a se adopta o politică privind protecţia vieţii private valabilă pentru întreaga ramură, în cadrul căreia firmele participante să se supună în mod expres autorităţii DOT (Departamentului Transporturilor).</p>
        <p>25 Second Restatement of the Law - Torts; American Law Institute (1997).</p>
        <p>26 Acest lucru ar putea fi valabil, de exemplu, în cazurile în care persoanele au avut încredere în angajamentul asumat de organizaţia din S.U.A. de a respecta principiile "sferei de securitate" atunci când şi-au dat consimţământul responsabilului de date pentru ca acesta să transfere informaţiile cu caracter personal spre Statele Unite.</p>
        <p>27 Pavesich contra New England Life Ins. Co., 50 S.E. 68 (Ga.1905).</p>
        <p>28 Id., la 69.</p>
        <p>29 O consultare electronică a bazei de date Westlaw a relevat 2703 de plângeri intentate în tribunalele statale cu privire la "protecţia vieţii private" din 1995. Am transmis deja Comisiei rezultatele acestui studiu.</p>
        <p>30 Vezi, de exemplu, Alaska Constitution, Art. 1 Sec. 22; Arizona, Art. 2, Sec. 8; California, Art. 1, Sec. 1; Florida, Art. 1, Sec. 23; Hawaii, Art. 1, Sec. 5; Illinois, Art. 1, Sec. 6; Louisiana, Art. 1, Sec. 5; Montana, Art. 2, Sec. 10; New York, Art. 1, Sec. 12; Pennsylvania, Art. 1, Sec. 1; Carolina de Sud, Art. 1, Sec. 10; şi Washington, Art. 1 Sec. 7.</p>
        <p>31 Id., Capitolul 28, Secţiunea 62B.</p>
        <p>32 Id., Capitolul 28, Secţiunea 652C.</p>
        <p>33 Id., Capitolul 28, Secţiunea 652D.</p>
        <p>34 Id., Capitolul 28, Secţiunea 652E.</p>
        <p>35 Am transmis deja Comisiei informaţii cu privire la acţiunile din instanţele inferioare.</p>
        <p>36 O consultare electronică recentă a bazei de date Westlaw a indicat 994 de procese legate de despăgubiri pentru violarea vieţii private.</p>
        <p>37 Ca element de clarificare, autoritatea legală relevantă nu va trebui să facă referire exactă la principiile "sferei de securitate".</p>
        <p>38 În mod similar, medicul din acest exemplu nu s-ar putea bizui pe autoritatea legală pentru a nu lua în considerare posibilitatea persoanei de a-şi exercita dreptul de a refuza comercializarea directă prevăzută în FAQ 12. Sfera de aplicare a oricărei excepţii pentru "autorizările explicite" este în mod necesar limitată la sfera de aplicare a autorizării conform legii în materie.</p>
        <p>39 Sfera de aplicare a acestei excepţii este extrem de limitată. Conform dispoziţiilor, operatorul de telecomunicaţii poate utiliza CPNI numai în timpul unei convorbiri iniţiate de client. Mai mult, am fost informaţi de FCC că operatorul de telecomunicaţii nu poate utiliza CPNI pentru comercializarea serviciilor din afara cadrului cererii clientului. În sfârşit, întrucât clientul trebuie să aprobe utilizarea CPNI în acest scop, această dispoziţie nu constituie în realitate o "excepţie".</p>
        <p>40 Prezenta analiză nu trebuie înţeleasă ca o recunoaştere a faptului că FCRA nu oferă un nivel "adecvat" de protecţie. O evaluare a FCRA trebuie să ia în considerare protecţia oferită de lege în ansamblul său şi nu să se concentreze exclusiv asupra excepţiilor, cum se întâmplă în cazul de faţă.</p>
        <p>41 15 U.S.C. § 45. Fair Credit Reporting Act s-ar aplica şi în cazul colectării şi vânzării datelor Internet care corespund definiţiilor legale ale noţiunilor de "raport privind consumatorii" şi "agenţie de informare cu privire la consumatori".</p>
        <p>42 15 U.S.C. § 45(n).</p>
        <p>43 Vezi GeoCities, dosar nr. C-3849 (sentinţă definitivă din 12 feb. 1999) (la www.ftc.gov/os/1999/9902/9823015d%26o.htm); Liberty Financial Cos., dosar nr. C-3891 (sentinţă definitivă din 12 aug. 1999) (la www.ftc.gov/opa/1999/9905/younginvestor.htm). Vezi şi Children's Online Privacy Act Rule (COPPA), 16 C.F.R. Partea 312 (la www.ftc.gov/opa/1999/9910/childfinal.htm). Regulamentul COPPA, care a intrat în vigoare luna trecută, prevede că operatorii de site-uri Internet care se adresează copiilor sub 13 ani sau care colectează cu bună ştiinţă informaţii cu caracter personal de la copii sub 13 ani trebuie să aplice principiile din codul deontologic al informaţiei enunţate în acest regulament.</p>
        <p>44 Vezi FTC contra Touch Tone, Inc., Acţiunea civilă nr. 99-WM-783 (D.Co.) (înregistrată la 21 aprilie 1999) la www.ftc.gov/opa/1999/9904/touchtone.htm. Avizul personalului din 17 iulie 1997, emis ca răspuns la o petiţie depusă de Center for Media Education, la www.ftc.gov/os/1997/9707/cenmed.htm.</p>
        <p>45 GeoCities, dosar nr. C-3849 (sentinţa definitivă din 12 feb. 1999) (la www.ftc.gov/os/1999/9902/9823015d%26o.htm).</p>
        <p>46 Ulterior, FTC a soluţionat un alt aspect privind colectarea pe Internet a informaţiilor personale de la copii. Liberty Financial Companies Inc. administra site-ul Internet Young Investor, care se adresa copiilor şi adolescenţilor, axându-se pe probleme legate de bani şi investiţii. Conform FTC, site-ul declara în mod fals că informaţiile cu caracter personal obţinute de la copii în cadrul unei anchete vor rămâne anonime şi că participanţii vor primi un buletin informativ electronic precum şi premii. În realitate, datele personale cu privire la copii şi la situaţia financiară a familiilor lor au fost păstrate în manieră identificabilă şi nu au fost trimise nici buletine, nici premii. Acordul cu privire la consimţământ interzice asemenea prezentări eronate pe viitor şi obligă Liberty Financial să includă pe site-urile sale pentru copii o notă privind protecţia vieţii private şi să obţină consimţământul verificabil al părinţilor înainte de a colecta date personale cu caracter identificator de la copii. Liberty Financial Cos., dosar nr. C-3891 (sentinţa definitivă din 12 august 1999) (www.ftc.gov/opa/1999/9905/younginvestor.htm).</p>
        <p>47 Vezi ReverseAuction.com, Inc., Acţiunea civilă nr. 000032 (D.D.C.) (înregistrată la 6 ianuarie 2000) (comunicatul de presă şi actele de procedură pot fi consultate la www.ftc.gov/opa/2000/01/reverse4.htm).</p>
        <p>48 Din acest motiv, Comisia Federală de Comerţ a declarat în cadrul unei audieri în faţa Congresului că introducerea de texte legislative suplimentare ar fi fără îndoială necesară pentru a obliga site-urile de Internet cu caracter comercial din S.U.A. să adopte practici precise cu privire la informarea obiectivă a consumatorilor. Vezi "Consumer Privacy on the World Wide Web," mărturie prezentată Subcomitetului pentru telecomunicaţii, comerţ şi protecţia consumatorului din Comitetul pentru Comerţ al Camerei Reprezentanţilor la 21 iulie 1998 (la www.ftc.gov/os/9807/privac98.htm). FTC nu a solicitat încă elaborarea unei astfel de legislaţii pentru ca întreprinderile care optează pentru coduri de autoreglementare să poată demonstra că bunele practici privind informaţiile obiective pe Internet sunt larg adoptate. În raportul privind protecţia vieţii private pe Internet prezentat Congresului de Comisia Federală de Comerţ, "Privacy Online: A Report to Congress," în iunie 1998 (raportul se găseşte la www.ftc.gov/reports/privacy3/toc.htm), FTC a recomandat adoptarea de texte legislative care să oblige site-urile comerciale să obţină consimţământul părinţilor înainte de a proceda la colectarea de informaţii cu caracter personal identificabile de la copii sub 13 ani. Vezi nota de subsol 3 de mai sus. Anul trecut, în raportul său, "Self-Regulation şi Privacy Online: A Federal Trade Commission Report to Congress," iulie 1999 (raportul se găseşte la www.ftc.gov/os/1999/9907/index.htm 13) Comisia a constatat că progresele realizate cu privire la autoreglementare sunt satisfăcătoare şi, în consecinţă, a decis să nu recomande elaborarea de texte legislative la acea dată. În săptămânile următoare, Comisia va prezenta Congresului un nou raport cu privire la progresul înregistrat cu privire la autoreglementare.</p>
        <p>49 Vezi http://www.ftc.gov/ftc/complaint.htm pentru a consulta formularul pentru depunerea plângerilor pe site-ul Comisiei Federale de Comerţ.</p>
        <p>50 De exemplu, într-un caz recent privind un sistem piramidal pe Internet, Comisia a obţinut rambursări pentru 15 622 de consumatori în valoare totală de aproximativ 5,5 milioane USD. Consumatorii erau rezidenţi din S.U.A. şi din 70 de alte ţări. Vezi www.ftc.gov/opa/9807/fortunar.htm; www.ftc.gov/opa/9807/ftcrefund01.htm.</p>
        <p>51 Exceptând excluderile explicite din dispoziţiile legislative privind abilitarea FTC, competenţa pe care Federal Commission Act o conferă Comisiei Federale de Comerţ (FTC) cu privire la practicile "din comerţ sau care afectează comerţul" coexistă cu puterile constituţionale ale Congresului în temeiul Clauzei privind comerţul [United States contra American Building Maintenance Industries, 422 US 271, 277 n. 6 (1975)]. Competenţa FTC înglobează aşadar practicile aplicate în materie de angajări de către întreprinderi şi sectoare ale comerţului internaţional.</p>
        <p>52 Vezi "Online Auction Site Settles FTC Privacy Charges", comunicat de presă FTC (6 ianuarie 2000), disponibil la http://www.ftc.gov/opa/2000/01/reverse4.htm.</p>
        <p>53 Decizia dacă o practică este contrară dreptului muncii sau unui acord colectiv reprezintă o problemă tehnică rezervată de obicei tribunalelor specializate care anchetează plângerile, în special instanţele de arbitraj şi National Labor Relations Board (NLRB).</p>
        <p>54 După cum ştiţi deja din discuţiile anterioare, Fair Credit Reporting Act conferă FTC competenţa de a proteja confidenţialitatea datelor personale cu caracter financiar ale consumatorilor în cadrul domeniului de aplicare al legii, iar comisia a adoptat recent o decizie cu privire la acest aspect. Vezi In the Matter of Trans Union, dosar nr. 9255 (1 martie, 2000) (comunicat de presă şi aviz disponibile la www.ftc.gov/os/2000/03/index.htm#1).</p>
        <p>55 Acţiunea civilă 99-WM-783 (D.Colo.) (disponibilă la http://www.ftc.gov/opa/1999/9904/touchtone.htm) (în aşteptarea unei hotărâri cu privire la un acord provizoriu).</p>
        <p>56 15 U.S.C. § 1011 et seq.</p>
      </div>
    </body>
</html>
