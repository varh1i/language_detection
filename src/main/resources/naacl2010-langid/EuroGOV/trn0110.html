<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>REGULAMENTUL PARLAMENTULUI EUROPEAN ŞI AL CONSILIULUI (CE) nr. 2700/2000</p>
        <p>din 16 noiembrie 2000</p>
        <p>de modificare a Regulamentului (CEE) nr. 2913/92 de instituire a Codului Vamal Comunitar</p>
        <p>PARLAMENTUL ŞI CONSILIUL UNIUNII EUROPENE</p>
        <p>având în vedere Tratatul de instituire a Comunităţii Europene, în special art. 26, 95 şi 133,</p>
        <p>având în vedere propunerea Comisiei1,</p>
        <p>având în vedere avizul Comitetului Economic şi Social2,</p>
        <p>acţionând în conformitate cu procedura prevăzută în art. 251 din Tratat3,</p>
        <p>întrucât:</p>
        <p>(1) Art. 253 alin. (4) din Regulamentul Consiliului (CEE) nr. 2913/92 din 12 octombrie 1992 de instituire a Codului Vamal Comunitar4, prevede ca înainte de 1 ianuarie 1998 Consiliul, pe baza raportului Comisiei, care poate fi însoţit de propuneri, să revizuiască codul pentru a face adaptările pe care le consideră necesare, ţinând seama în special de realizarea pieţei interne.</p>
        <p>(2) Fiecare revizuire a codului, fără a institui bariere în calea comerţului internaţional, trebuie privită ca o şansă de a introduce instrumentele şi procedurilor de prevenire a fraudei, prevenirea fraudei fiind unul din cele mai bune mijloace de a economisi banii contribuabililor, aşa cum se subliniază în concluziile Consiliului din 19 mai 1998.</p>
        <p>(3) Trebuie ţinut seama de rezoluţia Consiliului din 25 octombrie 1996 privind simplificarea şi raţionalizarea reglementărilor şi procedurilor vamale ale Comunităţii5.</p>
        <p>(4) Competenţele diferitelor autorităţi în materie de stabilire a cursului de schimb după introducerea monedei unice euro nu au fost încă stabilite.</p>
        <p>(5) Este de dorit să se prevadă posibilitatea ca declaraţiile vamale realizate prin tehnici de prelucrare a datelor să nu fie însoţite de anumite documente.</p>
        <p>(6) Pentru o mai mare flexibilitate a regulilor în materie, este necesar să se faciliteze accesul la folosirea regimurilor de perfecţionare activă, de transformare sub control vamal şi de admitere temporară.</p>
        <p>(7) Conform procedurii comitetului, este necesar să se prevadă situaţiile suplimentare în care taxele aplicabile în cadrul regimului de perfecţionare pasivă sunt calculate pe baza costului operaţiunii de perfecţionare.</p>
        <p>(8) În unele zone libere ar putea fi oportun ca formalităţile referitoare la regimul de antrepozit vamal să fie îndeplinite şi ca verificările vamale de către autorităţile vamale să fie efectuate conform acestui regim.</p>
        <p>(9) În anumite circumstanţe, beneficiul tratamentului tarifar favorabil, acordat în temeiul naturii sau destinaţiei speciale a mărfurilor şi a taxelor diferenţiate în temeiul regimului de perfecţionare pasivă, ar trebui să fie, de asemenea, aplicabil în cazul în care ia naştere o datorie vamală pentru alte motive decât punerea în liberă circulaţie.</p>
        <p>(10) Dispoziţiile privind locul unde se naşte o datorie vamală trebuie să prevadă reguli speciale pentru cazurile particulare în care suma în joc este sub un anumit prag.</p>
        <p>(11) Este necesar, pentru cazul special al regimurilor preferenţiale, să se definească noţiunile de eroare a autorităţilor vamale şi de bună credinţă a debitorului. Debitorul nu trebuie făcut răspunzător pentru proasta funcţionare a sistemului datorită unei erori făcute de autorităţile unei terţe ţări. Cu toate acestea, eliberarea unui certificat incorect de către aceste autorităţi nu trebuie considerată o eroare dacă certificatul se întemeiază pe o cerere care conţine informaţii incorecte. Caracterul incorect al informaţiilor oferite de exportator în cererea sa ar trebui evaluat pe baza tuturor elementelor de fapt care se găsesc în această cerere. Debitorul poate invoca buna sa credinţă atunci când poate demonstra că a depus toate diligenţele, cu excepţia cazului în care în Jurnalul Oficial al Comunităţii Europene se publică un aviz în care se semnalează că există suspiciuni întemeiate.</p>
        <p>(12) Este necesar să fie protejate interesele financiare ale Comunităţii şi drepturile debitorului împotriva procedurilor judecătoreşti excesiv de lungi.</p>
        <p>(13) Ar trebui prevăzută suspendarea obligaţiilor de plată a datoriei vamale atunci când datoria vamală ia naştere prin sustragerea unei mărfi de sub supravegherea vamală şi atunci când există mai mult de un debitor, pentru a permite autorităţilor vamale să înceapă procedurile de recuperare de la un anumit debitor, cu prioritate faţă de alţi debitori.</p>
        <p>(14) Ar trebui adoptate măsurile necesare pentru punerea în aplicare a Regulamentului (CEE) nr. 2913/92 în conformitate cu Decizia Consiliului 1999/468/CE din 28 iunie 1999 de stabilire a normelor de exercitare a competenţelor de execuţie conferite Comisiei1.</p>
        <p>(15) Regulamentul (CEE) nr.2913/92 se modifică în consecinţă,</p>
        <p>ADOPTĂ PREZENTUL REGULAMENT</p>
        <p>Articolul 1</p>
        <p>Regulamentul (CEE) nr. 2913/92 se modifică după cum urmează:</p>
        <p>1) La art. 4, pct. (24) se înlocuieşte cu următorul text:</p>
        <p>"24. Procedura comitetului reprezintă procedura prevăzută fie în art. 247 şi 247a, fie în art. 248 şi 248a".;</p>
        <p>2) La art. 35, primul alineat se înlocuieşte cu următorul text:</p>
        <p>"Când factorii folosiţi la stabilirea valorii în vamă a mărfurilor sunt exprimaţi într-o altă monedă decât cea a statului membru în care se face evaluarea, cursul de schimb care se foloseşte este cel publicat de autorităţile competente în materie.";</p>
        <p>3) La art. 77, textul respectiv devine alin. (1) şi se adăugă următorul alineat:</p>
        <p>"2. Atunci când declaraţia vamală este întocmită printr-o tehnică de prelucrare a datelor, autorităţile vamale pot permite ca documentele însoţitoare prevăzute în art. 62 alin. (2) să nu fie depuse împreună cu declaraţia. În acest caz, documentele se păstrează la dispoziţia autorităţilor vamale.";</p>
        <p>4) Art. 115 alin. (4) se înlocuieşte cu următorul text:</p>
        <p>"4. Se pot adopta măsuri destinate să interzică recurgerea la dispoziţiile alin. (1), să le subordoneze anumitor condiţii sau să le faciliteze, în conformitate cu procedura comitetului.";</p>
        <p>5) La art. 117 lit. (c) se adaugă următoarea teză:</p>
        <p>"Situaţiile în care condiţiile economice sunt considerate ca îndeplinite pot fi determinate în conformitate cu procedura comitetului.";</p>
        <p>6) Art. 124 se înlocuieşte cu următorul text:</p>
        <p>"Articolul 124</p>
        <p>1. Sistemul cu rambursare poate fi utilizat pentru toate mărfurile. Cu toate acestea, nu este posibil ca acesta să fie utilizat atunci când, în momentul acceptării declaraţiei de punere în liberă circulaţie:</p>
        <p>- mărfurile de import sunt supuse unor restricţii cantitative la import,</p>
        <p>- mărfurilor de import li se aplică o măsură tarifară în cadrul contingentelor tarifare,</p>
        <p>- pentru mărfurile de import este necesară prezentarea unei licenţe de import sau export sau a unui certificat în cadrul politicii agricole comune sau</p>
        <p>- a fost stabilită o restituire sau o taxă la export pentru produsele compensatoare.</p>
        <p>2. Mai mult, nu este posibilă nici o rambursare a drepturilor de import în conformitate cu sistemul cu rambursare dacă, în momentul acceptării declaraţiei de export pentru produsele compensatoare, aceste produse necesită prezentarea unui certificat de import şi de export în cadrul politicii agricole comune sau s-a stabilit o restituire sau o taxă la export pentru acestea.</p>
        <p>3. Se pot prevedea derogări de la alin. (1) şi (2) în conformitate cu procedura comitetului.";</p>
        <p>7) Art. 131 se înlocuieşte cu următorul text:</p>
        <p>"Articolul 131</p>
        <p>Situaţiile şi condiţiile specifice în care se poate utiliza regimul de transformare sub control vamal se stabilesc în conformitate cu procedura comitetului.";</p>
        <p>8) La art. 133 lit. (e), se adaugă următoarea teză:</p>
        <p>"Situaţiile în care condiţiile economice se consideră a fi îndeplinite se pot stabili în conformitate cu procedura comitetului.";</p>
        <p>9) Art. 142 se înlocuieşte cu următorul text:</p>
        <p>"Articolul 142</p>
        <p>1. Utilizarea regimului de admitere temporară cu exonerare parţială de drepturi de import se acordă pentru mărfurile care nu sunt reglementate de dispoziţiile adoptate în conformitate cu art. 141 sau care sunt reglementate de astfel de dispoziţii, dar nu îndeplinesc toate condiţiile stabilite pentru a li acorda regimul de admitere temporară cu exonerare totală de taxe.</p>
        <p>2. Lista mărfurilor excluse de la posibilitatea utilizării regimului de admitere temporară cu exonerare parţială de drepturi de import, precum şi condiţiile în care se poate recurge la acest regim se stabilesc în conformitate cu procedura comitetului.";</p>
        <p>10) La art. 153 se adaugă următorul alineat:</p>
        <p>"Prin derogare de la art. 151, procedura comitetului poate fi folosită pentru a determina situaţiile şi condiţiile specifice în care mărfurile pot fi puse în liberă circulaţie în urma unei operaţiuni de perfecţionare pasivă, în care costul operaţiunii de perfecţionare este luat ca bază de impozitare în vederea aplicării Tarifului Vamal al Comunităţilor Europene.";</p>
        <p>11) Art. 167 alin. (3) se înlocuieşte cu următorul text:</p>
        <p>"3. Cu excepţia zonelor libere desemnate în conformitate cu art. 168a, zonele libere trebuie să fie împrejmuite. Statele membre definesc punctele de intrare şi ieşire ale fiecărei zone libere sau antrepozit liber";</p>
        <p>12) Art. 168 alin. (1) se înlocuieşte cu următorul text:</p>
        <p>"1. Perimetrul şi punctele de intrare şi ieşire ale zonelor libere, cu excepţia zonelor libere desemnate în conformitate cu art. 168a, şi ale antrepozitelor libere sunt supuse supravegherii autorităţilor vamale.";</p>
        <p>13) Următorul articol se inserează între art. 168 şi titlul B ("Plasarea mărfurilor în zone libere sau antrepozite libere"):</p>
        <p>"Articolul 168a</p>
        <p>1. Autorităţile vamale pot desemna zonele libere în care se efectuează controalele şi formalităţile vamale şi în care se aplică dispoziţiile referitoare la datoria vamală în conformitate cu regimul de antrepozit vamal.</p>
        <p>Art. 170, 176 şi 180 nu se aplică zonelor libere astfel desemnate.</p>
        <p>2. Trimiterile la zonele libere din art. 37, 38 şi 205 nu se aplică zonelor libere prevăzute în alin. (1).";</p>
        <p>14) Art. 212a se înlocuieşte cu următorul text:</p>
        <p>"Articolul 212 a</p>
        <p>Atunci când legislaţia vamală prevede un tratament tarifar favorabil mărfurilor în temeiul naturii sau destinaţiei lor speciale, o scutire sau o exonerare totală sau parţială de drepturi de import sau de export în temeiul art. 21, 82, 145 sau 184-187, acest tratament tarifar favorabil, această scutire sau această exonerare se aplică şi în cazurile în care a luat naştere o datorie vamală în temeiul art. 202-205, 210 sau 211, numai când comportamentul persoanei interesate nu implică manevre dolozive sau neglijenţă manifestă şi face dovada că au fost îndeplinite celelalte condiţii de aplicare a tratamentului favorabil, a scutirii sau exonerării.";</p>
        <p>15) La art. 215 se adaugă următorul alineat:</p>
        <p>"4. Dacă o autoritate vamală constată că a luat naştere o datorie vamală în temeiul art. 202 într-un alt stat membru şi că valoarea acestei datorii este mai mică de 5000 EUR, datoria se consideră a fi luat naştere în statul membru unde s-a constatat acest lucru.";</p>
        <p>16) Art. 220 alin. (2) lit. (b) se înlocuieşte cu următorul text:</p>
        <p>"(b) valoarea drepturilor legal datorate nu a fost înscrisă în evidenţa contabilă ca urmare a unei erori din partea autorităţilor vamale care nu ar fi putut fi detectată în condiţii rezonabile de către debitor, acesta acţionând la rândul lui de bună credinţă şi respectând toate dispoziţiile prevăzute de legislaţia în vigoare în ce priveşte declaraţia vamală.</p>
        <p>În cazul în care se stabileşte statutul preferenţial al mărfurilor pe baza unui sistem de cooperare administrativă care implică autorităţile unei ţări terţe, dacă eliberarea unui certificat de către aceste autorităţi se dovedeşte incorectă, aceasta constituie o eroare care n-ar fi putut fi detectată în mod rezonabil în sensul primului paragraf.</p>
        <p>Cu toate acestea, eliberarea unui certificat incorect nu constituie o eroare în cazul în care certificatul se bazează pe prezentarea incorectă a faptelor de către exportator, cu excepţia cazului în care, mai ales, este evident că autorităţile care au eliberat certificatul au ştiut sau ar fi trebuit să ştie că mărfurile nu îndeplineau condiţiile prevăzute pentru a beneficia de tratamentul preferenţial.</p>
        <p>Se poate invoca bună credinţă a debitorului atunci când acesta poate demonstra că, în timpul operaţiunilor comerciale în cauză, a depus toate diligenţele pentru a se asigura că toate condiţiile pentru tratament preferenţial au fost respectate.</p>
        <p>Cu toate acestea, debitorul nu poate invoca buna credinţă dacă Comisia Europeană a publicat în Jurnalul Oficial al Comunităţilor Europene un aviz în care semnalează că există suspiciuni întemeiate în ceea ce priveşte aplicarea corectă a regimului preferenţial de către ţara beneficiară;"</p>
        <p>17) La art. 221, alin. (3) se înlocuieşte cu următoarele alineate:</p>
        <p>"3. Comunicarea către debitor nu poate fi făcută după expirarea unui termen de trei ani de la data la care a luat naştere datoria vamală. Acest termen se suspendă din momentul introducerii unei acţiuni în conformitate cu art. 243, pe durata acţiunii.</p>
        <p>4. Atunci când datoria vamală este rezultatul unui act care, în momentul săvârşirii, putea declanşa urmărirea penală, valoarea poate fi comunicată debitorului, în conformitate cu condiţiile prevăzute în dispoziţiile legale în vigoare, după expirarea perioadei de trei ani menţionată în alin. (3).";</p>
        <p>18) În art. 222, alin. (2) se înlocuieşte cu următorul text:</p>
        <p>"2. Situaţiile şi condiţiile în care obligaţia debitorului de a plăti drepturile se suspendă pot fi stabilite, de asemenea, în conformitate cu procedura comitetului:</p>
        <p>- atunci când se întocmeşte o cerere de remitere a drepturilor în conformitate cu art. 236, 238 sau 239 sau</p>
        <p>- atunci când mărfurile sunt puse sub sechestru în vederea confiscării ulterioare în conformitate cu art. 233 lit. (c) a doua liniuţă sau lit. (d) sau</p>
        <p>- atunci când datoria vamală a luat naştere în conformitate cu art. 203 şi există mai mult de un debitor.";</p>
        <p>19) Art. 247, 248 şi 249 se înlocuiesc cu următorul text:</p>
        <p>"Articolul 247</p>
        <p>Măsurile necesare punerii în aplicare a prezentului regulament prevăzute în art. 184, cu excepţia titlului VIII şi sub rezerva art. 9 şi 10 din Regulamentul (CEE) nr. 2658/87*, precum şi a art. 248 din prezentul regulament se adoptă în conformitate cu procedura de reglementare menţionată în art. 247a alin. (2), cu respectarea angajamentelor internaţionale la care Comunitatea este parte.</p>
        <p>Articolul 24a</p>
        <p>1. Comisia este asistată de Comitetul Codului Vamal (numit în continuare "comitet").</p>
        <p>2. În cazul în care se face trimitere la prezentul alineat, se aplică art. 5 şi 7 din Decizia 1999/468/CE, cu respectarea dispoziţiile art. 8.</p>
        <p>Perioada prevăzută în art. 5 alin. (6) din Decizia 1999/468/CE este de trei luni.</p>
        <p>3. Comitetul îşi adoptă regulamentul de procedură.</p>
        <p>Articolul 248</p>
        <p>Măsurile necesare pentru punerea în aplicare a art. 11, 12 şi 21 se adoptă în conformitate cu procedura de gestionare prevăzută în art. 248a alin. (2)</p>
        <p>Articolul 248a</p>
        <p>1. Comisia este asistată de Comitetul Codului Vamal, numit în continuare "comitet".</p>
        <p>2. În cazul în care se face trimitere la prezentul alineat, se aplică art. 4 şi 7 din Decizia 1999/468/CE.</p>
        <p>Perioada prevăzută în art. 4 alin. (3) din Decizia 1999/468/CE se stabileşte la trei luni.</p>
        <p>3. Comitetul îşi adoptă regulamentul de procedură.</p>
        <p>Articolul 249</p>
        <p>Comitetul poate examina orice chestiune referitoare la legislaţia vamală care este ridicată de preşedinte, fie din proprie iniţiativă, fie la cererea reprezentantului unui stat membru.</p>
        <p>_______________</p>
        <p>* JO L 256, 07.09.1987, p. 1.</p>
        <p>Articolul 2</p>
        <p>Prezentul regulament intră în vigoare în a şaptea zi de la publicarea în Jurnalul Oficial al Comunităţilor Europene.</p>
        <p>Prezentul regulament este obligatoriu în toate elementele sale şi se aplică direct în toate statele membre.</p>
      </div>
      <div type="signature">
        <p>Adoptat la Bruxelles, 16 noiembrie 2000.</p>
        <p>Pentru Parlamentul European</p>
        <p>Pentru Consiliu</p>
        <p>Preşedintele</p>
        <p>Preşedintele</p>
        <p>N. FONTAINE</p>
        <p>R. SCHWARTZENBERG</p>
        <p>1 JO C 228, 21.07.1998, p.08 şi JO C 248 E, 29.08.2000, p. 1.</p>
        <p>2 JO C 101, 12.04. 1999, p. 6.</p>
        <p>3 Avizul Parlamentului European din 12 martie 1999 (JO C 175, 21.06.1999, p. 420), Poziţia comună a Consiliului din 25 mai 2000 (JO C 208, 20.07.2000, p. 1) şi Decizia Parlamentului European din 5 octombrie 2000.</p>
        <p>4 JO L 302, 19.10.1992, p. 1. Regulament modificat ultima dată de Regulamentul Parlamentului European şi al Consiliului (CE) nr. 955/99 (JO L 119, 07.05.1999, p. 1.).</p>
        <p>5 JO C 332, 17.11.1996, p. 1.</p>
        <p>1 JO L 184, 17.07.1999, p. 23.</p>
        <p>2</p>
      </div>
    </body>
</html>
