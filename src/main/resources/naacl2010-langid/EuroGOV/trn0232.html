<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Modifiche da parte della Francia degli oneri di servizio pubblico imposti sui servizi aerei di linea tra la Francia metropolitana, da una parte, e la Guadalupa, la Guyana, la Martinica e la Riunione dall'altra (Testo rilevante ai fini del SEE)</head>
      <div type="body">
        <p>Modifiche da parte della Francia degli oneri di servizio pubblico imposti sui servizi aerei di linea tra la Francia metropolitana, da una parte, e la Guadalupa, la Guyana, la Martinica e la Riunione dall'altra</p>
        <p>(2005/C 149/04)</p>
        <p>(Testo rilevante ai fini del SEE)</p>
        <p>1. A norma dell'articolo 4, paragrafo 1, lettera a), del regolamento (CEE) n. 2408/92 del Consiglio, del 23 luglio 1992, sull'accesso dei vettori aerei della Comunità alle rotte intracomunitarie, la Francia ha deciso di modificare a decorrere dal 1o luglio 2005 gli oneri di servizio pubblico relativi ai servizi aerei di linea tra, da una parte, l'insieme degli aeroporti della Francia metropolitana e, dall'altra, la Guadalupa, la Guyana, la Martinica e la Riunione, pubblicati nella Gazzetta ufficiale delle Comunità europee n. C 243 del 9 agosto 1997 e integrati mediante pubblicazione nella Gazzetta ufficiale dell'Unione europea n. C 69 del 22 marzo 2003.</p>
        <p>2. Gli oneri di servizio pubblico che, a decorrere dal 1o luglio 2005, devono essere rispettati da tutti i vettori che garantiscono servizi aerei di linea sulle rotte in questione, viste in particolare l'insularità e la distanza delle regioni interessate, sono indicati qui di seguito.</p>
        <p>2.1. Programma di esercizio</p>
        <p>Tra l'insieme degli aeroporti della Francia metropolitana e i DOM</p>
        <p>i servizi devono essere garantiti per tutto l'anno.</p>
        <p>I servizi devono essere garantiti quantomeno con frequenza settimanale nell'insieme degli aeroporti nel territorio metropolitano. Inoltre, nella stessa stagione aeronautica, la capacità settimanale media offerta durante le quattro settimane in cui è più bassa non può essere inferiore ad un quarto della capacità settimanale media offerta nelle quattro settimane in cui è più elevata.</p>
        <p>La capacità offerta deve essere adeguata alla domanda, tenendo conto in particolare del calendario delle vacanze scolastiche e delle ferie.</p>
        <p>Qualora emergesse che l'offerta combinata dell'insieme dei vettori presenti sulle rotte non è più adeguata alla domanda, in particolare nei periodi di massimo traffico, le autorità francesi si riservano la possibilità di modificare o precisare i presenti oneri di servizio pubblico con un preavviso di tre mesi, previa consultazione dei vettori interessati, a norma dell'articolo 4 del regolamento (CEE) n. 2408/92.</p>
        <p>Nel caso di una diminuzione improvvisa e consistente dell'offerta, a seguito dell'interruzione dei servizi di un vettore senza rispetto del preavviso di cui al punto 2.4, con conseguenti notevoli effetti negativi sulla continuità del servizio, i vettori presenti sulla rotta adotteranno le misure necessarie per adeguare la loro offerta nel più breve tempo possibile.</p>
        <p>Per ciascuna stagione aeronautica il programma di esercizio dettagliato (contenente gli orari, i tipi e le capacità degli aeromobili, e l'offerta settimanale) deve essere trasmesso almeno un mese prima dell'inizio dell'esercizio e/o di ciascuna stagione aeronautica, ai fini dell'approvazione da parte del ministro responsabile dell'Aviazione civile, all'indirizzo seguente:</p>
        <p>Direction de la Régulation économique</p>
        <p>50, rue Henry Farman</p>
        <p>F-75720 Parigi Cedex 15</p>
        <p>La capacità dei servizi che devono essere offerti complessivamente dall'insieme dei vettori tra l'aeroporto di Parigi (Orly) e ciascuno dei quattro DOM deve corrispondere, su due stagioni aeronautiche consecutive, quanto meno al numero di posti a sedere seguenti:</p>
        <p>- 1100000 per il collegamento con la Guadalupa,</p>
        <p>- 183000 per il collegamento con la Guyana,</p>
        <p>- 1000000 per il collegamento con la Martinica,</p>
        <p>- 660000 per il collegamento con la Riunione.</p>
        <p>Va rilevato che, a norma dell'articolo 9 del regolamento (CEE) n. 95/93 del Consiglio, del 18 gennaio 1993, relativo a norme comuni per l'assegnazione di bande orarie negli aeroporti della Comunità, all'aeroporto di Parigi (Orly) sono riservate bande orarie per i collegamenti con i quattro DOM. I vettori aerei interessati ai collegamenti in questione, possono ottenere le informazioni relative alle bande orarie presso il coordinamento degli aeroporti di Parigi.</p>
        <p>2.2. Tariffe</p>
        <p>Le tariffe offerte ai passeggeri devono essere pubblicate.</p>
        <p>I bambini di età inferiore a due anni, i bambini di età compresa tra due e dodici anni e quelli di età compresa tra dodici e diciotto anni, sia che viaggino soli che accompagnati, devono beneficiare senza limitazioni di una riduzione, rispettivamente, di almeno il 90 %, il 33 % e il 20 % sulle tariffe applicate nelle stesse condizioni ai passeggeri adulti sul volo in questione.</p>
        <p>Le persone che necessità urgente di viaggiare a causa del decesso di un familiare ascendente o discendente di primo grado devono poter contare sul massimo impegno del vettore per accedere in via prioritaria al primo volo in partenza. Su presentazione di una copia del certificato di morte, beneficiano della tariffa più conveniente disponibile sul volo utilizzato, senza che si applichino le condizioni associate a tale tariffa.</p>
        <p>I vettori aerei sono informati che le autorità francesi hanno previsto di assegnare ad alcune categorie di passeggeri degli aiuti di carattere sociale.</p>
        <p>2.3. Evacuazioni sanitarie e catastrofi naturali</p>
        <p>Le evacuazioni sanitarie devono in ogni circostanza essere garantite in via prioritaria per l'imbarco dei passeggeri sul primo volo in partenza. Le condizioni generali che si applicano a questi trasporti sono precisate in allegato.</p>
        <p>Inoltre, in caso di catastrofe naturale, i vettori dovranno fare il possibile per riprendere il più rapidamente possibile i collegamenti e adeguarli alle esigenze di trasporto.</p>
        <p>2.4. Annullamento dei voli</p>
        <p>Gli annullamenti dei voli devono essere notificati in anticipo alla Direction générale de l'Aviation civile.</p>
        <p>Eccettuati i casi di forza maggiore, per ogni stagione aeronautica IATA il numero di voli annullati per motivi direttamente imputabili al vettore non deve superare il 10 % dei voli previsti nel programma operativo approvato.</p>
        <p>Il vettore può interrompere la prestazione del servizio soltanto con un preavviso minimo di sei mesi.</p>
        <p>2.5. Sorveglianza e controllo</p>
        <p>I vettori aerei trasmetteranno una volta al mese alla Direction générale de l'Aviation civile, per ciascuna delle rotte operate, il programma operativo realizzato, nonché statistiche settimanali dettagliate: offerta di posti a sedere, traffico effettuato, numero di bambini e numero di bambini che viaggiano soli, con la relativa suddivisione per fasce d'età (età inferiore a due anni, da due a dodici anni, da dodici a diciotto anni). Inoltre le compagnie forniranno una volta ogni tre mesi le statistiche concernenti la ripartizione dell'offerta e del traffico per classe tariffaria, nonché il bilancio, comprendente l'indicazione del numero di persone trasportate, dell'applicazione di tariffe speciali, della loro politica commerciale a favore del trasporto di malati, disabili o feriti e dei loro accompagnatori, nonché delle persone che viaggiano a causa del decesso di un familiare.</p>
        <p>A norma dell'articolo 4, paragrafo 1, lettera j), del regolamento (CEE) n. 2408/92, i vettori aerei possono mettere in "vendita il solo posto" (vendita al pubblico da parte del vettore aereo, direttamente o tramite i suoi agenti autorizzati o noleggiatori, di posti cui non siano abbinati altri servizi come ad esempio l'alloggio) unicamente se il servizio aereo in questione soddisfa tutti i requisiti dell'onere di servizio pubblico.</p>
        <p>Non sono soggetti agli oneri di servizio pubblico in questione</p>
        <p>- i voli charter la cui totalità dei posti sono commercializzati sotto forma di vendita a prezzo fisso,</p>
        <p>- i voli esclusivamente destinati al trasporto merci,</p>
        <p>- i voli con aeromobili dotati di meno di venti posti a sedere.</p>
        <p>I vettori comunitari sono a conoscenza del fatto che l'inosservanza dei presenti oneri di servizio pubblico può comportare le sanzioni previste dalla regolamentazione vigente.</p>
        <p>--------------------------------------------------</p>
      </div>
      <div type="annex">
        <p>ALLEGATO</p>
        <p>ALLEGATO CONCERNENTE IL TRASPORTO DI MALATI E FERITI</p>
        <p>Nell'ambito dei presenti oneri di servizio pubblico, il vettore aereo deve partecipare al trasporto dei passeggeri malati e feriti, conformemente alle regole e condizione qui di seguito elencate.</p>
        <p>A. Produzione di un'autorizzazione medica obbligatoria</p>
        <p>Il trasporto di un passeggero malato o ferito è soggetta all'autorizzazione di un medico convenzionato col vettore nei casi seguenti:</p>
        <p>1. qualora soffra di una malattia considerata dal vettore in questione come contagiosa,</p>
        <p>2. qualora possa, a causa di determinate malattie o disabilità, avere un comportamento inusuale o trovarsi in una condizione fisica che può nuocere al benessere e al confort degli altri passeggeri o dei membri dell'equipaggio,</p>
        <p>3. qualora presenti un rischio potenziale per la sicurezza del volo o la sua puntualità (ivi compresa la possibilità di dirottamento dell'aeromobile e di atterraggio imprevisto),</p>
        <p>4. qualora abbia bisogno di un'assistenza medica e/o di un'apparecchiatura speciale per sopportare il volo,</p>
        <p>5. qualora possa subire un aggravamento del suo stato fisico durante o a causa del volo.</p>
        <p>Il vettore istituirà dei mezzi di comunicazione rapidi per trasmettere l'accordo medico nel più breve tempo possibile presso i suoi servizi di prenotazione.</p>
        <p>B. Condizioni tariffarie speciali</p>
        <p>1. Per tutte le categorie di passeggeri, ad eccezione di quelle menzionate ai punti 2 e 3 qui di seguito, i passeggeri beneficiano della migliore tariffa disponibile sul volo preso.</p>
        <p>2. Per i passeggeri malati o feriti che viaggiano in barella:</p>
        <p>- cinque volte la tariffa più conveniente disponibile sul volo utilizzato,</p>
        <p>- per l'accompagnatore, la tariffa più conveniente disponibile sul volo utilizzato,</p>
        <p>3. Per i passeggeri con una gamba ingessata che occupano due posti a sedere:</p>
        <p>- due volte la tariffa più conveniente disponibile sul volo utilizzato.</p>
        <p>4. Le sedie a rotelle sono ammesse senza pagamento di tasse e trasportate gratuitamente.</p>
        <p>--------------------------------------------------</p>
      </div>
    </body>
</html>
