<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>REGULAMENTUL PARLAMENTULUI EUROPEAN ŞI AL CONSILIULUI (CE) nr. 450/2003</p>
        <p>din 27 februarie 2003</p>
        <p>privind indicele costului forţei de muncă</p>
        <p>(Text cu relevanţă pentru SEE)</p>
        <p>PARLAMENTUL EUROPEAN ŞI CONSILIUL UNIUNII EUROPENE,</p>
        <p>având în vedere Tratatul de instituire a Comunităţii Europene, în special art. 285 alin. (1),</p>
        <p>având în vedere propunerea Comisiei1,</p>
        <p>având în vedere avizul Comitetului Economic şi Social European2,</p>
        <p>având în vedere avizul Băncii Centrale Europene3,</p>
        <p>hotărând în conformitate cu procedura prevăzută în art. 251 din Tratat4,</p>
        <p>întrucât:</p>
        <p>(1) Un ansamblu de statistici, din care o parte esenţială o formează indicii costului forţei de muncă, este relevant pentru înţelegerea procesului inflaţionist şi a dinamicii pieţei forţei de muncă.</p>
        <p>(2) Comunitatea, în special autorităţile sale economice, de ocupare a forţei de muncă şi monetare, au nevoie de indici regulaţi şi actualizaţi ai costului forţei de muncă în scopul de a urmări evoluţia costului forţei de muncă.</p>
        <p>(3) Planul de acţiune privind cerinţele statistice ale Uniunii Economice şi Monetare, elaborat de Comisia Europeană (Eurostat) în strânsă colaborare cu Banca Centrală Europeană, identifică drept o prioritate crearea unei baze juridice care să acopere statisticile pe termen scurt ale costului forţei de muncă.</p>
        <p>(4) Avantajele culegerii, la nivel comunitar, a unor date complete privind toate segmentele economiei ar trebui să fie apreciate în funcţie de posibilităţile de raportare şi sarcina de răspuns impusă întreprinderilor mici şi mijlocii (IMM-uri).</p>
        <p>(5) Regulamentul este în conformitate cu principiul subsidiarităţii stabilit în art. 5 din Tratat. Crearea de norme statistice comune aplicabile indicilor costului forţei de muncă poate fi realizată numai în temeiul unui act juridic comunitar, deoarece numai Comisia poate coordona armonizarea necesară a informaţiilor statistice la nivel comunitar, în timp ce culegerea datelor şi stabilirea unor indici comparabili ai costului forţei de muncă pot fi organizate de statele membre.</p>
        <p>(6) Regulamentul Consiliului (CE) nr. 322/97 din 17 februarie 1997 privind statisticile comunitare5 oferă cadrul general pentru elaborarea indicilor costului forţei de muncă în conformitate cu prezentul regulament.</p>
        <p>(7) Măsurile necesare pentru punerea în aplicare a prezentului regulament ar trebui adoptate în conformitate cu Decizia Consiliului 1999/468/CE din 28 iunie 1999 de stabilire a procedurilor de exercitare a competenţelor de punere în aplicare conferite Comisiei6.</p>
        <p>(8) Comitetul pentru programul statistic (CPS), instituit prin Decizia Consiliului 89/382/CEE, Euratom7, a fost consultat în conformitate cu art. 3 din prezenta decizie,</p>
        <p>ADOPTĂ PREZENTUL REGULAMENT:</p>
        <p>Articolul 1</p>
        <p>Obiectiv</p>
        <p>Obiectivul prezentului regulament este de a institui un cadru comun pentru elaborarea, transmiterea şi evaluarea de indici comparabili ai costului forţei de muncă în Comunitate. Statele membre calculează indici ai costului forţei de muncă pentru activităţile economice definite în art. 4.</p>
        <p>Articolul 2</p>
        <p>Definiţii</p>
        <p>1. Indicele costului forţei de muncă (ICFM) este definit ca indicele Laspeyres al costului forţei de muncă pe oră lucrată, înlănţuit anual şi bazat pe o structură fixă de activitate economică la nivelul de secţiune NACE Rev.1, unde NACE Rev.1 reprezintă clasificarea stabilită de Regulamentul Consiliului (CEE) nr. 3037/90 din 9 octombrie 1990 privind clasificarea statistică a activităţilor economice din Comunitatea Europeană8. Alte fracţionări ale secţiunilor NACE Rev.1, ce urmează a fi incluse în structura fixă, se definesc în conformitate cu art. 4 alin. (1). Formula de utilizat pentru calcularea ICFM este definită în anexa la prezentul regulament.</p>
        <p>2. Costurile forţei de muncă sunt costurile trimestriale totale suportate de angajator cu ocuparea forţei de muncă. Elementele costului forţei de muncă şi forţa de muncă totală ocupată sunt definite prin trimitere la anexa II, secţiunile A şi D (pct. D.1, D.4 şi D.5 şi subcomponentele lor, cu excepţia pct. D.2 şi D.3) din Regulamentul Comisiei (CE) nr. 1726/1999 din 27 iulie 1999 de punere în aplicare a Regulamentului Consiliului (CE) nr. 530/1999 privind statisticile structurale ale câştigurilor salariale şi costului forţei de muncă în ceea ce priveşte definirea şi transmiterea informaţiilor privind costul forţei de muncă9.</p>
        <p>3. Orele lucrate sunt definite prin trimitere la Regulamentul Consiliului (CE) nr. 2223/96 din 25 iunie 1996 privind sistemul european de conturi naţionale şi regionale din Comunitate10, anexa A, capitolul 11, pct. 11.26-11.31.</p>
        <p>4. Specificaţia tehnică a indicelui, inclusiv reviziile structurii de ponderare, pot fi redefinite în conformitate cu procedura prevăzută în art. 12 alin. (2).</p>
        <p>Articolul 3</p>
        <p>Domeniu de aplicare</p>
        <p>1. Prezentul regulament se aplică tuturor activităţilor definite în secţiunile C-O din NACE Rev.1.</p>
        <p>2. Includerea activităţilor economice definite în secţiunile L, M, N şi O ale NACE Rev.1 în domeniul de aplicare al prezentului regulament se stabileşte în conformitate cu procedura prevăzută în art. 12 alin. (2), ţinând seama de studiile de fezabilitate prevăzute în art. 10.</p>
        <p>3. ICFM reprezintă toate unităţile statistice după cum sunt definite în Regulamentul Consiliului (CEE) nr. 696/93 din 15 martie 1993 privind unităţile statistice pentru observarea şi analizarea sistemului de producţie comunitar11.</p>
        <p>Articolul 4</p>
        <p>Subdivizarea variabilelor</p>
        <p>1. Datele sunt distribuite pe activităţile economice definite de secţiunile NACE Rev.1 şi în funcţie de celelalte subdiviziuni, fără să depăşească nivelul diviziunilor NACE Rev.1 (nivel de 2 cifre) sau al grupărilor de diviziuni, ţinând seama de contribuţiile la ocuparea totală a forţei de muncă şi la costul forţei de muncă la nivel comunitar şi nivel naţional, definite în conformitate cu procedura prevăzută în art. 12 alin. (2). Indicii costului forţei de muncă sunt prevăzuţi separat pentru cele trei categorii de cost al forţei de muncă identificate mai jos:</p>
        <p>(a) costul total al forţei de muncă;</p>
        <p>(b) salarii şi plăţi, definite prin trimitere la pct. D. 11 din anexa II la Regulamentul (CE) nr. 1726/1999;</p>
        <p>(c) contribuţiile sociale ale angajatorilor, plus impozitele plătite de angajator, minus subvenţiile primite de angajator, definite ca sumă a posturilor D.12 şi D.4 minus D.5 din anexa II la Regulamentul (CE) nr. 1726/1999.</p>
        <p>2. Se furnizează un indice care estimează costul total al forţei de muncă, cu excluderea primelor, unde primele sunt definite de D.11112 din anexa II la Regulamentul (CE) nr. 1726/1999, distribuit pe activităţi economice definite în conformitate cu procedura prevăzută în art. 12 alin. (2), care trebuie să se bazeze pe clasificarea NACE Rev.1, ţinând seama de studiile de fezabilitate definite în art. 10.</p>
        <p>Articolul 5</p>
        <p>Frecvenţă şi date retrospective</p>
        <p>1. Datele pentru ICFM se calculează prima dată pentru primul trimestru din 2003, iar apoi pentru fiecare trimestru (care se termină la 31 martie, 30 iunie, 30 septembrie şi 31 decembrie în fiecare an).</p>
        <p>2. Datele retrospective care acoperă perioada de la primul trimestru din 1996 la al patrulea trimestru din 2002 sunt puse la dispoziţie de statele membre. Datele retrospective sunt furnizate pentru fiecare din secţiunile C-K ale NACE Rev.1 şi pentru elementele de cost al forţei de muncă menţionate în art. 4 alin. (1).</p>
        <p>Articolul 6</p>
        <p>Transmiterea rezultatelor</p>
        <p>1. Datele prevăzute în art. 4 sunt comunicate sub formă de indice. Ponderile utilizate pentru calcularea indicelui, definite în anexa la prezentul regulament, sunt puse la dispoziţie pentru publicare în acelaşi timp.</p>
        <p>Formatul tehnic corespunzător de utilizat pentru transmiterea rezultatelor prevăzute în art. 4, precum şi procedurile de ajustare cu urmează a fi aplicate datelor, sunt definite în conformitate cu procedura prevăzută în art. 12 alin. (2).</p>
        <p>2. Statele membre transmit datele, distribuite după cum se specifică în art. 4, Comisiei (Eurostat) în termen de 70 de zile de la sfârşitul perioadei de referinţă. Împreună cu datele sunt livrate metadatele, definite ca explicaţiile necesare pentru interpretarea modificărilor datelor care decurg din schimbări metodologice sau tehnice sau se datorează schimbărilor de pe piaţa muncii.</p>
        <p>3. Datele retrospective prevăzute în art. 5 sunt transmise Comisiei (Eurostat) în acelaşi timp cu ICFM pentru primul trimestru din 2003.</p>
        <p>Articolul 7</p>
        <p>Surse</p>
        <p>Statele membre pot elabora estimările necesare utilizând o combinaţie a diferitelor surse specificate mai jos, prin aplicarea principiului simplificării administrative:</p>
        <p>(a) anchete, pentru care unităţilor statistice, definite în Regulamentul (CEE) nr. 696/93, li se cere să dea informaţii actuale, precise şi complete;</p>
        <p>(b) alte surse corespunzătoare, inclusiv date administrative dacă acestea sunt corespunzătoare în ceea ce priveşte actualitatea şi relevanţa;</p>
        <p>(c) proceduri de estimare statistică corespunzătoare.</p>
        <p>Articolul 8</p>
        <p>Calitate</p>
        <p>1. Datele curente şi datele retrospective transmise satisfac criterii de calitate separate care urmează a fi definite în conformitate cu procedura prevăzută în art. 12 alin. (2).</p>
        <p>2. Statele membre furnizează Comisiei rapoarte anuale privind calitatea, începând din 2003. Conţinutul rapoartelor este definit în conformitate cu procedura prevăzută în art. 12 alin. (2).</p>
        <p>Articolul 9</p>
        <p>Perioade de tranziţie şi derogări</p>
        <p>1. Pot fi acordate perioade de tranziţie pentru punerea în aplicare a prezentului regulament în conformitate cu procedura prevăzută în art. 12 alin. (2), fără să depăşească o perioadă de doi ani de la data intrării în vigoare a prezentului regulament.</p>
        <p>2. În cursul perioadelor de tranziţie, derogările de la prezentul regulament pot fi acceptate de Comisie în măsura în care sistemele statistice naţionale necesită adaptări majore.</p>
        <p>Articolul 10</p>
        <p>Studii de fezabilitate</p>
        <p>1. Comisia angajează, în conformitate cu procedura prevăzută în art. 12 alin. (2), o serie de studii de fezabilitate ce urmează a fi realizate de statele membre, în special de cele care nu pot furniza datele pentru secţiunile L, M, N şi O ale NACE Rev.1 [art. 3 alin. (2)] sau defalcarea indicelui, estimând costul total al forţei de muncă, cu excluderea primelor [art. 4 alin. (2)].</p>
        <p>2. Studiile de fezabilitate se realizează, ţinând seama de beneficiile culegerii datelor în raport cu costul culegerii şi sarcina impusă întreprinderilor, pentru a evalua:</p>
        <p>(a) cum pot fi obţinuţi din secţiunile L, M, N şi O ale NACE Rev.1 indicii trimestriali ai costului forţei de muncă definiţi în art. 4 alin. (1); şi</p>
        <p>(b) cum poate fi obţinut indicele de evaluare a costului total al forţei de muncă, cu excluderea primelor, definit în art. 4 alin. (2).</p>
        <p>3. Statele membre care realizează studiile de fezabilitate transmit Comisiei un raport interimar cu privire la rezultatele lor până la 31 decembrie 2004 cel târziu. Statele membre participante transmit Comisiei un raport final cu privire la studiile de fezabilitate până la 31 decembrie 2005 cel târziu.</p>
        <p>4. Studiile de fezabilitate privind alin. (2) lit. (a) ţin seama de rezultatele studiilor pilot prevăzute în anexele la Regulamentul Consiliului (CE, Euratom) nr. 58/97 din 20 decembrie 1996 privind statisticile structurale de întreprindere12.</p>
        <p>5. Măsurile adoptate în temeiul art. 11 lit. (h) în conformitate cu rezultatele studiilor de fezabilitate respectă principiul eficienţei costurilor, definit în art. 10 din Regulamentul (CE) nr. 322/97, inclusiv reducerea sarcinii respondenţilor.</p>
        <p>6. Punerea în aplicare a măsurilor adoptate în temeiul art. 11 lit. (h) în conformitate cu rezultatele studiilor de fezabilitate face posibilă transmiterea datelor pentru primul trimestru al anului 2007, cu condiţia ca rezultatele studiilor de fezabilitate să permită producerea de date de o calitate suficientă la un raport corespunzător cost-eficienţă.</p>
        <p>Articolul 11</p>
        <p>Măsuri de punere în aplicare</p>
        <p>Măsurile de punere în aplicare a prezentului regulament, inclusiv măsurile care permit să se ţină seama de schimbările economice şi tehnice, se stabilesc în conformitate cu procedura prevăzută în art. 12 alin. (2). Aceste măsuri se referă în special la următoarele:</p>
        <p>(a) definirea, în conformitate cu art. 4 alin. (1), a subdiviziunilor ce urmează a fi incluse în structura fixă;</p>
        <p>(b) specificaţia tehnică a indicelui (art. 2);</p>
        <p>(c) includerea secţiunilor L, M, N şi O ale NACE Rev.1 (art. 3);</p>
        <p>(d) defalcarea indicilor pe activităţi economice (art. 4);</p>
        <p>(e) formatul de transmitere a rezultatelor şi procedurile de ajustare ce urmează a fi aplicate (art. 6);</p>
        <p>(f) criterii de calitate separate pentru datele curente şi retrospective transmise şi conţinutul rapoartelor privind calitatea (art. 8);</p>
        <p>(g) perioada de tranziţie (art. 9);</p>
        <p>(h) realizarea de studii de fezabilitate şi deciziile adoptate în funcţie de rezultatele acestora (art. 10); şi</p>
        <p>(i) metodologia de utilizat pentru înlănţuirea indicelui (anexă).</p>
        <p>Articolul 12</p>
        <p>Procedură</p>
        <p>1. Comisia este asistată de Comitetul pentru programul statistic instituit de art. 1 din Decizia 89/382/CEE, Euratom.</p>
        <p>2. Când se face trimitere la prezentul paragraf, se aplică art. 5 şi 7 din Decizia 1999/468/CE, cu respectarea dispoziţiilor art. 8 din această decizie.</p>
        <p>Perioada prevăzută în art. 5 alin. (6) din Decizia 1999/468/CE se stabileşte la trei luni.</p>
        <p>3. Comitetul îşi stabileşte regulamentul de procedură.</p>
        <p>Articolul 13</p>
        <p>Rapoarte</p>
        <p>Comisia prezintă din doi în doi ani Parlamentului European şi Consiliului un raport privind punerea în aplicare a prezentului regulament. Acest raport evaluează în special calitatea datelor seriilor transmise cu privire la ICFM şi calitatea datelor retrospective transmise.</p>
        <p>Primul raport este transmis până la data de 31 decembrie cel târziu a anului ce urmează intrării în vigoare a prezentului regulament. Se va referi numai la acţiunile întreprinse de statele membre pentru pregătirea aplicării prezentului regulament.</p>
        <p>Prezentul regulament este obligatoriu în toate elementele sale şi se aplică direct în toate statele membre.</p>
      </div>
      <div type="signature">
        <p>Adoptat la Bruxelles, 27 februarie 2003.</p>
        <p>Pentru Parlamentul European</p>
        <p>Pentru Consiliu</p>
        <p>Preşedintele</p>
        <p>Preşedintele</p>
        <p>P. COX</p>
        <p>M. CHRISOCHOÏDIS</p>
      </div>
      <div type="annex">
        <p>ANEXĂ</p>
        <p>Formula de utilizat pentru calcularea ICFM:</p>
        <p>1. Se definesc:</p>
        <p>wit= costul forţei de muncă pe oră lucrată de angajaţi în activitatea economică i în perioada t</p>
        <p>hit= ore lucrate de angajaţi în activitatea economică i în perioada t</p>
        <p>Wij= wij * hij = costul forţei de muncă a angajaţilor în activitatea economică i în perioada anuală j.</p>
        <p>2. Formula Laspeyres de bază de utilizat pentru calcularea ICFM pentru perioada t cu perioada de bază anuală j se defineşte astfel:</p>
        <p>3. Metodologia de înlănţuire a indicelui va fi definită în conformitate cu procedura prevăzută în art. 12 alin. (2).</p>
        <p>4. Ponderile utilizate pentru calcularea indicelui şi prevăzute în art. 6 alin. (1) sunt valorile:</p>
        <p>unde Wij, i şi j sunt definite la pct. 1 din prezenta anexă. Aceste ponderi ar trebui utilizate pentru calcularea indicelui în cursul a doi ani din perioada la care se raportează.</p>
        <p>1 JO C 304 E, 30.10.2001, p. 184.</p>
        <p>2 JO C 48, 21.02.2002, p. 107.</p>
        <p>3 JO C 295, 20.10.2001, p. 5.</p>
        <p>4 Avizul Parlamentului European din 28 februarie 2002 (JO C 293 E, 28.11.2002, p. 20), poziţia comună a Consiliului din 23 septembrie 2002 (JO C 269 E, 05.11.2002, p. 10) şi Decizia Parlamentului European din 18 decembrie 2002 (încă nepublicată în Jurnalul Oficial).</p>
        <p>5 JO L 52, 22.02.1997, p. 1.</p>
        <p>6 JO L 184, 17.07.1999, p. 23.</p>
        <p>7 JO L 181, 28.06.1989, p. 47.</p>
        <p>8 JO L 293, 24.10.1990, p. 1. Regulament modificat ultima dată de Regulamentul Comisiei (CE) nr. 29/2002 (JO L 6, 10.01.2002, p. 3).</p>
        <p>9 JO L 203, 03.08.1999, p. 28.</p>
        <p>10 JO L 310, 30.11.1996, p. 1. Regulament modificat ultima dată de Regulamentul Parlamentului European şi al Consiliului (CE) nr. 359/2002 (JO L 58, 28.02.2002, p. 1).</p>
        <p>11 JO L 76, 30.03.1993, p. 1. Regulament modificat de Actul de Aderare din 1994.</p>
        <p>12 JO L 14, 17.01.1997, p. 1. Regulament modificat ultima dată de Regulamentul (CE, Euratom) nr. 2056/2002 (JO L 317, 21.11.2002, p. 1).</p>
      </div>
    </body>
</html>
