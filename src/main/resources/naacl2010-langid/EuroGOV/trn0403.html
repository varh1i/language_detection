<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Komission kahdeskymmeneskolmas vuosikertomus Euroopan Parlamentille polkumyynnin ja tukien vastaisista Yhteis%ouml%n toimista ja suojatoimenpiteist%auml% (2004) {SEK(2005) 1038} /* KOM/2005/0360 lopull. */</head>
      <div type="body">
        <p>[pic] | EUROOPAN YHTEISÖJEN KOMISSIO |</p>
        <p>Bryssel 3.8.2005</p>
        <p>KOM(2005) 360 lopullinen</p>
        <p>KOMISSION KAHDESKYMMENESKOLMAS VUOSIKERTOMUS EUROOPAN PARLAMENTILLE</p>
        <p>POLKUMYYNNIN JA TUKIEN VASTAISISTA YHTEISÖN TOIMISTAJA SUOJATOIMENPITEISTÄ (2004){SEK(2005) 1038}</p>
        <p>JOHDANTO</p>
        <p>Tämä vuoden 2004 kertomus annetaan Euroopan parlamentille sen polkumyynnin vastaisista yhteisön toimista 16. joulukuuta 1981 antaman päätöslauselman ja Euroopan parlamentin teollisuus-, ulkomaankauppa-, tutkimus- ja energiavaliokunnan mietinnön johdosta.</p>
        <p>Hallinnollisista syistä tämä kertomus on rajattu 10 sivuun ja siinä keskitytään pääasiassa vuoden 2004 toimiin. Kertomuksen liitteenä on kuitenkin tarkempia tietoja sisältävä valmisteluasiakirja, joka on saatavissa ainoastaan englanniksi. Valmisteluasiakirja sisältää lisäksi liitteet, joihin tässä kertomuksessa viitataan. Kertomus myös noudattaa valmisteluasiakirjan rakennetta otsikointia myöten, mikä helpottaa yksityiskohtaisempien tietojen etsimistä.</p>
        <p>Tämä kertomus ja siihen liittyvä valmisteluasiakirja ovat yleisesti saatavilla myös seuraavassa Internet-osoitteessa:http://europa.eu.int/comm/trade/issues/respectrules/anti_dumping/legis/index_en.htm</p>
        <p>YLEISKATSAUS LAINSÄÄDÄNTÖÖN</p>
        <p>Polkumyyntiä, tukia ja suojatoimenpiteitä koskevat tutkimukset suoritetaan neuvoston perusasetusten mukaisesti. Valmisteluasiakirjassa on katsaus voimassa olevaan lainsäädäntöön. Polkumyynnin ja tukien vastaisista säädöksistä käytetään jatkossa nimitystä ”perusasetus” tai ”perusasetukset”.</p>
        <p>Yhteisön lainsäädäntöön vuonna 2004 tehdyt muutokset</p>
        <p>Kokemukset vuodelta 2003, jolloin kaksi komission ehdotusta lopullisten polkumyyntitoimenpiteiden käyttöönotosta ei saanut tuekseen tarvittavaa enemmistöä neuvostossa, osoittivat, että kaupan suojakeinoja koskevaan päätöksentekomenettelyyn liittyy tiettyjä puutteita.</p>
        <p>Tämä ongelman ratkaisemiseksi neuvosto antoi 8. maaliskuuta 2004 asetuksen edellä mainittujen perusasetusten muuttamisesta. Päätöksentekomenettelyn muuttamisen ohella muutoksella lisätään kaupan suojakeinojen soveltamisen avoimuutta, tehokkuutta ja ennakoitavuutta. Uusien sääntöjen mukaan toimenpiteiden katsotaan tulleen hyväksytyksi, ellei neuvoston yksinkertainen enemmistö vastusta niitä. Asetuksessa vahvistetaan lisäksi sitovat määräajat tarkastelujen päätökseen saattamiselle ja selkeämmät säännöt kaupan suojakeinojen täytäntöönpanolle.</p>
        <p>Tarkastelujen päätöksen saattamiselle asetetut sitovat määräajat ja kaupan suojakeinojen avoimuuden parantaminen yleensäkin merkitsivät samalla sitä, että monet Euroopan parlamentin päätöslauselmassaan PE 316.244 esittämistä toiveista tulivat huomioon otetuiksi.</p>
        <p>Lentoliikennepalveluihin liittyviltä tuilta ja epäterveiltä hinnoittelukäytännöiltä suojautuminen</p>
        <p>Euroopan parlamentti ja neuvosto antoivat huhtikuussa 2004 asetuksen, jossa käsitellään yhteisön ulkopuolisten maiden lentoliikennepalveluihin liittyvien tukien ja epäterveiden hinnoittelukäytäntöjen vaikutuksia. Asetus tuli voimaan 20. toukokuuta 2004, ja siinä säädetään korjaustoimenpiteistä, jotka otetaan käyttöön, jos tuetut tai epäterveesti hinnoitellut lentoliikennepalvelut aiheuttavat merkittävää vahinkoa yhteisön lentoliikenteen harjoittajille tietyllä yhteisöstä tai yhteisöön suuntautuvalla reitillä.</p>
        <p>Euroopan parlamentti osallistui aktiivisesti asetuksen laatimiseen, ja suurin osa parlamentin ehdottamista tekstiä ja sen täytäntöönpanoa monilta osin selventävistä tarkistuksista otettiin huomioon lopullisessa tekstissä.</p>
        <p>LAAJENTUMINEN</p>
        <p>Kaupan suojakeinojen alalla, kuten unionissa yleensäkin, toteutettiin monenlaisia toimia laajentumisen vuoksi. Toimilla autettiin asianomaisia hallintoviranomaisia siirtymään sujuvasti EU:n toiminnan piiriin ja varmistettiin, että talouden toimijat pystyvät omaksumaan uuden roolinsa täydessä laajuudessaan.</p>
        <p>Tämä oli sitäkin tärkeämpää, kun muistetaan, että liittymässä olleiden maiden kaikkien siihenastisten tutkimusten ja toimenpiteiden voimassaolo päättyi 1. toukokuuta 2004 ja yhteisön toimenpiteet laajenivat tuolloin automaattisesti kattamaan koko 25 jäsenvaltion Euroopan unionin.</p>
        <p>Lisäksi maaliskuussa 2004 käynnistettiin komission aloitteesta osittaiset välivaiheen tarkastelut, joissa oli tarkoitus selvittää, aiheuttaisiko kaupan suojatoimenpiteiden laajentaminen kymmenen uuden EU:n jäsenvaltion käyttäjiin ja kuluttajiin taloudellisia vaikeuksia/sokkeja. Kaupan suojakeinoihin keskittyvän ”laajentumistyöryhmän” tutkimuksen tuloksena toukokuussa 2004 otettiin käyttöön erityisiä siirtymätoimenpiteitä, jotka koskivat neljää polkumyyntitoimenpiteiden alaista tuotetta. Siirtymätoimenpiteet toteutettiin hinta- ja/tai määräsitoumuksina, jotka koskivat uusiin jäsenvaltioihin suuntautuvia perinteisiä vientivirtoja rajatun kauden ajan.</p>
        <p>Kaupan suojakeinoista vastaavat yksiköt päättivät lisäksi aiemmasta laajentumista koskevasta toimintasuunnitelmasta saatujen myönteisten kokemusten perusteella laatia vastaavan suunnitelman, jolla valmistellaan yhteisön seuraavaa laajentumista vuonna 2007.</p>
        <p>MAANLAAJUINEN MARKKINATALOUSASEMA</p>
        <p>Markkinatalousasemapyyntöjä koskeva työ jatkui vuonna 2004 ja sen piiriin kuuluu nyt entistä enemmän maita. Vuonna 2004 ja vuoden 2005 alussa saatiin uudet pyynnöt Kazakstanilta, Vietnamilta, Mongolialta ja Armenialta. Pyyntöjen arviointia varten pyydettiin tarkempia tietoja.</p>
        <p>Perusteet, joita sovelletaan maanlaajuisesti sen määrittämiseen, voidaanko tiettyä maata pitää polkumyynnin vastaisen tutkimuksen yhteydessä täysimittaisena markkinataloutena, pohjautuvat pääpiirteittäin niihin perusasetuksen 2 artiklan 7 kohdassa vahvistettuihin perusteisiin, joita sovelletaan markkinatalouteen siirtyvissä maissa sijaitseviin yksittäisiin yrityksiin.</p>
        <p>Asiassa edistyttiin huomattavasti vuoden 2004 aikana: Ukrainalta vuonna 2002 saatu pyyntö on arvioitu, ja komissio lähetti lopulliset päätelmänsä Ukrainan viranomaisille toukokuussa. Lopputulos oli se, ettei markkinatalousasemaa myönnetä tässä vaiheessa, sillä tietyt perusteet eivät täyttyneet.</p>
        <p>Kiinan kansantasavalta esitti pyyntönsä syyskuussa 2003. Komissio suoritti laajan analyysin, jonka pohjalta Kiinan viranomaisille luovutettiin kesäkuussa 2004 alustava ja tosiseikkoihin perustuva arvio. Arviossa havaittiin tiettyjä puutteita neljällä alalla, jotka olivat riippumattomuus valtiovallasta, yritysjohto (corporate governance), omaisuus- ja konkurssilainsäädäntö sekä rahoitusala. Markkinatalousasemasta on tarkoitus käydä vielä aiempaa yksityiskohtaisempia keskusteluja Kiinan kanssa tulevina kuukausina.</p>
        <p>TIEDOTUS- JA VIESTINTÄTOIMET / KAHDENVÄLINEN YHTEYDENPITO</p>
        <p>Pienten ja keskisuurten yritysten avustamiseksi perustettiin pk-yrityksille tarkoitettu kaupan suojakeinoihin keskittynyt yhteyspiste (Trade Defence Helpdesk). Lisäksi komissio oli järjestäjänä tai osanottajana 11:ssä talouselämän toimijoille tai yhteisön ulkopuolisten maiden viranomaisille suunnatussa tiedotusseminaarissa. Lisäksi järjestettiin joitakin yksittäisiä kokouksia, joissa käsiteltiin kaupan suojakeinoja tiettyjen yhteisön ulkopuolisten maiden asiasta vastaavien yksiköiden kanssa.</p>
        <p>YLEISKATSAUS POLKUMYYNNIN JA TUKIEN VASTAISIIN TUTKIMUKSIIN JA TOIMENPITEISIIN SEKÄ SUOJATOIMENPIDETUTKIMUKSIIN JA -TOIMENPITEISIIN</p>
        <p>Yleistä</p>
        <p>Vuoden 2004 lopussa yhteisössä oli voimassa 137 polkumyyntitoimenpidettä[1] (ks. liite O) ja 19 tukien vastaista toimenpidettä (ks. liite P).</p>
        <p>Polkumyynnin ja tukien vastaiset toimenpiteet koskivat vuonna 2004 vain 0,3 prosenttia kokonaistuonnista yhteisöön.</p>
        <p>Jäljempänä olevista aiheista kerrotaan tarkemmin tämän kertomuksen liitteenä olevassa valmisteluasiakirjassa. Otsikoiden viereen on merkitty viitteet valmisteluasiakirjan liitteisiin.</p>
        <p>Uudet tutkimukset (ks. liitteet A-E ja N)</p>
        <p>Valmisteluasiakirjan taulukossa 1 esitetään tilastotietoja vuosina 2000–2004 perusasetusten 5 ja 10 artiklan mukaisesti vireille pannuista uusista tutkimuksista.</p>
        <p>Vuonna 2004 pantiin vireille 29 tutkimusta. Väliaikaisia tulleja määrättiin kuudessa menettelyssä, joista yksi oli tukien vastainen menettely.</p>
        <p>Yhdessätoista tapauksessa päädyttiin asettamaan lopullisia tulleja. Yhdessä tapauksessa (Pakistanista peräisin olevat vuodeliinavaatteet) komissio sai nimettömän kirjeen, joka sisälsi tarkastuksia tekeville virkamiehille henkilökohtaisesti osoitettuja tappouhkauksia. Tarkastuskäynnit jouduttiin tästä syystä keskeyttämään ja päätös piti tehdä saatavilla olevien tosiseikkojen perusteella. Päätös pohjautui siten kaikkien asianomaisten osapuolten toimittamiin tarkistettuihin tietoihin.</p>
        <p>Kaksi menettelyä päätettiin ilman toimenpiteiden käyttöönottoa. Ne koskivat Pakistanista tuotavaa polyeteenitereftalaattia (PET) ja Yhdysvalloista tuotavia ruostumattomasta teräksestä valmistettuja kylmävalssattuja levytuotteita.</p>
        <p>Yhteensä 14 toimenpiteen voimassaolon annettiin päättyä automaattisesti niiden 5 vuoden soveltamisajan päätyttyä. Lisäksi 16:n yhdestä tai useammasta kymmenestä liittyvästä maasta peräisin olevaa tuontia koskevan toimenpiteen voimassaolo päättyi automaattisesti laajentumispäivänä.</p>
        <p>Tarkastelut</p>
        <p>Tarkasteluihin liittyvät tutkimukset muodostavat edelleen merkittävän osan kaupan suojakeinoista vastaavien yksiköiden työstä. Tarkastelujen osuus kaikista vireille pannuista tutkimuksista oli yli 60 prosenttia. Tilastotiedot vuosilta 2000–2004 esitetään valmisteluasiakirjan taulukossa 2.</p>
        <p>Toimenpiteiden voimassaolon päättymistä koskevat tarkastelut (ks. liite F)</p>
        <p>Perusasetusten 11 artiklan 2 kohdassa ja 18 artiklassa säädetään, että toimenpiteiden voimassaolo päättyy viisi vuotta niiden käyttöön ottamisen jälkeen, ellei toimenpiteiden päättymistä koskeva tarkastelu osoita, että ne olisi pidettävä voimassa alkuperäisessä muodossaan.</p>
        <p>Vuonna 2004 pantiin vireille 6 toimenpiteiden voimassaolon päättymistä koskevaa tarkastelua ja 7 tarkastelua päättyi tullin vahvistamiseen. On huomattava, että maaliskuun 20. päivän 2004 jälkeen vireille pantujen tarkastelujen määräaika lähenee loppuaan, sillä päätökset olisi tehtävä 12 kuukauden kuluessa ja viimeistään 15 kuukauden kuluttua vireillepanopäivästä. Neljä tarkastelua päätettiin ja toimenpiteet kumottiin.</p>
        <p>Välivaiheen tarkastelut (ks. liite G)</p>
        <p>Perusasetusten 11 artiklan 3 kohdassa ja 19 artiklassa säädetään mahdollisuudesta tarkastella toimenpiteitä uudelleen niiden voimassaoloaikana. Tarkastelut voidaan rajoittaa polkumyynnin/tukien tai vahingon tarkasteluun.</p>
        <p>Vuonna 2004 pantiin vireille yhteensä 26 välivaiheen tarkastelua, joista 10 oli niin kutsuttuja ”laajentumistarkasteluja” (ks. kohta 3). Välivaiheen tarkastelu päättyi 16 tapauksessa tullin vahvistamiseen tai muuttamiseen, ja kaksi tutkimusta päätettiin.</p>
        <p>”Muut” välivaiheen tarkastelut (ks. liite H)</p>
        <p>Vuonna 2004 saatettiin päätökseen useita muita tarkasteluja, jotka eivät kuulu perusasetusten 11 artiklan 3 kohdan tai 19 artiklan soveltamisalaan tai joiden vireillepanosta ei julkaistu ilmoitusta virallisessa lehdessä.</p>
        <p>Ne koskivat muun muassa tullin uudelleen määräämistä ensimmäisen oikeusasteen tuomioistuimen antaman tuomion seurauksena, tullitariffin muuttamista WTO:n riidanratkaisuelimen hyväksymien raporttien seurauksena, sitoumusten hyväksymistä, oma-aloitteista peruuttamista tai rikkomista, uusien viejien pyyntöjä jne.</p>
        <p>Uuden viejän tarkastelut (ks. liite I)</p>
        <p>Perusasetusten 11 artiklan 4 kohdassa ja 20 artiklassa säädetään ”uutta viejää” koskevista tarkasteluista ja ”nopeutetuista” tarkasteluista, joiden avulla voidaan määrittää yksilöllinen polkumyyntimarginaali tai yksilöllinen tasoitustulli.</p>
        <p>Vuonna 2004 pantiin vireille kaksi uuden viejän tarkastelua (eikä yhtään nopeutettua tarkastelua). Viisi tutkimusta, joista kolme oli nopeutettua tarkastelua, saatiin päätökseen. Kahdessa tutkimuksessa päädyttiin säilyttämään tullin alkuperäinen taso.</p>
        <p>Absorptio tutkimukset (ks. liite J)</p>
        <p>Mahdollisuudesta absorptiotutkimuksiin säädetään perusasetusten 12 artiklassa ja 19 artiklan 3 kohdassa. Näissä tutkimuksissa on kyse tapauksista, joissa viejät suoraan tai välillisesti ottavat kantaakseen tullista aiheutuvat kustannukset ja näin kasvattavat polkumyyntimarginaalia ilman, että jälleenmyyntihinnat muuttuisivat riittävästi.</p>
        <p>Vuonna 2004 pantiin vireille yksi absorptiotutkimus, joka koski Kiinan kansantasavallasta peräisin olevaa sulfaniittihappoa. Se päättyi tullin korottamiseen. Kiinan kansantasavallasta peräisin olevien lamppujen tuontia koskevassa tutkimuksessa päädyttiin siihen, että tullia ei koroteta.</p>
        <p>Kiertämistä koskevat tutkimukset (ks. liite K)</p>
        <p>Perusasetusten 13 ja 23 artiklassa säädetään mahdollisuudesta aloittaa tutkimukset uudelleen, jos esitetään näyttöä siitä, että toimenpiteitä kierretään.</p>
        <p>Vuonna 2004 pantiin vireille 8 tutkimusta ja 8 tutkimusta päättyi tullin soveltamisalan laajentamiseen. Lisäksi kolmessa tutkimuksessa päädyttiin siihen, ettei tullin soveltamisalaa laajenneta.</p>
        <p>Suojatoimenpidetutkimukset (ks. liite L)</p>
        <p>Vuonna 2004 oli voimassa vain kaksi suojatoimenpidettä, joista toinen koski satsumia (säilykemandariineja) ja toinen lohta (väliaikaiset toimenpiteet).</p>
        <p>Terästuotteita koskeneet suojatoimenpiteet, jotka olivat olleet voimassa estämässä terästuotteiden tulvimista EU:n markkinoille sen jälkeen, kun Yhdysvallat oli suojannut terästeollisuutensa, kumottiin heti seuraavana päivänä, kun Yhdysvallat oli kumonnut omat toimenpiteensä.</p>
        <p>POLKUMYYNNIN JA TUKIEN VASTAISTEN TOIMENPITEIDEN SOVELTAMINEN</p>
        <p>Polkumyyntien ja tukien vastaiseen yhteisöön lainsäädäntöön vuonna 2004 tehdyt soveltamiseen liittyvät muutokset</p>
        <p>Kuten 1.1. kohdassa mainitaan, perusasetuksia muutettiin, jotta soveltamiseen liittyvillä toimilla olisi tukevampi oikeusperusta. Tarkempia tietoja näistä säännöksistä esitetään tämän kertomuksen liitteenä olevassa valmisteluasiakirjassa.</p>
        <p>Toimenpiteiden seuranta</p>
        <p>Voimassa oleviin toimenpiteisiin kohdistuvissa seurantatoimissa keskityttiin neljään tärkeimpään alaan: 1) petosten estämiseen, 2) kauppavirtojen ja markkinoiden muutosten seuraamiseen, 3) toiminnan tehostamiseen soveltuvin keinoin ja 4) sääntöjenvastaisiin käytäntöihin puuttumiseen. Näiden toimien ansiosta kaupan suojakeinoista vastaavat yksiköt pystyivät toimimaan soveltamisen alalla ennakoivammin pelkän reagoimisen sijaan.</p>
        <p>Sitoumusten valvonta (ks. liitteet M ja Q)</p>
        <p>Sitoumusten valvonta kuuluu soveltamistoimiin, sillä sitoumukset ovat yksi polkumyynnin ja tukien vastaisten toimenpiteiden muoto. Komissio hyväksyy ne, jos se on vakuuttunut siitä, että polkumyynnin tai tukien vahingolliset vaikutukset voidaan niiden avulla poistaa tehokkaasti.</p>
        <p>Vuonna 2004 kiinnitettiin erityistä huomiota ns. ”laajentumissitoumuksiin”, sillä sitoumuksia tarjoavien yritysten lisäksi perusteelliset paikan päällä tehtävät tarkastukset kohdistettiin myös niiden perinteisiin EU:ssa sijaitseviin asiakkaisiin vaatimustenmukaisuuden varmistamiseksi.</p>
        <p>Vuoden 2004 alussa voimassa oli 76 yritykseltä hyväksytyt sitoumukset. Sitoumustilanne muuttui vuoden aikana seuraavasti: lopulliset polkumyyntitullit määrättiin 7 yritykselle sen jälkeen, kun niiden sitoumuksille annettu hyväksyntä oli peruutettu, 30 yrityksen sitoumusten voimassaolo lakkasi muista syistä kuin peruuttamisen seurauksena ja 7 yrityksen sitoumukset keskeytettiin odotettaessa käynnissä olevan tarkastelun tulosta. Lisäksi 15 sitoumustarjousta hyväksyttiin. Vuoden 2004 lopussa voimassa oli näin ollen yhteensä 47 sitoumusta.</p>
        <p>PALAUTUKSET (KS. LIITE T)</p>
        <p>Vuoden aikana jätettiin kymmenen uutta perusasetusten 11 artiklan 8 kohdan ja 21 artiklan 1 kohdan mukaista palautushakemusta. Palautushakemuksista hylättiin kolme ja kuusi hakemusta peruutettiin. Yhdelle tuojalle myönnettiin palautus kaikista maksetuista tulleista ja kaksi muuta sai osittaisen palautuksen.</p>
        <p>MUUTOKSENHAKU: EUROOPAN YHTEISÖJEN TUOMIOISTUIMEN JA ENSIMMÄISEN OIKEUSASTEEN TUOMIOISTUIMEN TUOMIOT</p>
        <p>Ensimmäisen oikeusasteen tuomioistuin antoi vuonna 2004 yhden polkumyyntiin tai tukiin liittyvän tuomion. Se koski Kiinan kansantasavallasta peräisin olevien elektronisten vaakojen tapausta. Tuomio on erityisen huomionarvoinen, sillä siinä vahvistettiin muun muassa se, että todistustaakka on sellaisella vientiä harjoittavalla tuottajalla, joka haluaa saada markkinataloudessa toimivan yrityksen aseman, ja että asetuksen kumoamiseen ei riitä se, että toimielin on tehnyt vahinkoa arvioidessaan virheen, vaan lisäksi edellytetään, että tämä virhe on vaikuttanut vahingon määrittämiseen ja siis asetuksen varsinaiseen sisältöön. Valmisteluasiakirjassa esitetään tiivistelmä tuomiosta.</p>
        <p>Vuonna 2004 pantiin vireille yhdeksän uutta tapausta. Ne kaikki saatettiin ensimmäisen oikeusasteen tuomioistuimen käsiteltäväksi.</p>
        <p>Valmisteluasiakirjan liitteessä S esitetään luettelo vuoden 2004 lopussa ensimmäisen oikeusasteen tuomioistuimessa tai yhteisöjen tuomioistuimessa edelleen vireillä olleista polkumyyntiin tai tukiin liittyvistä tapauksista.</p>
        <p>TOIMINTA MAAILMAN KAUPPAJÄRJESTÖSSÄ (WTO)</p>
        <p>Polkumyynnin ja tukien vastaisia toimenpiteitä ja suojatoimenpiteitä koskevat riitojenratkaisumenettelyt</p>
        <p>WTO:lla on käytössään täsmällinen menettely WTO-sopimusten soveltamista koskevien riitojen ratkaisemiseksi jäsenten välillä.</p>
        <p>Vuonna 2004 saatiin päätökseen yksi riitojenratkaisumenettely tavalla, ja siinä pitkälti vahvistettiin yhteisön kanta. Se koski Brasiliasta peräisin olevia valurautaisia liitoksia.</p>
        <p>Lisäksi 23. tammikuuta 2004 perustettiin Korean pyynnöstä paneeli käsittelemään DRAMien (dynaamisten hakumuistien) tapausta.</p>
        <p>Tarkempia tietoja esitetään tämän kertomuksen liitteenä olevassa valmisteluasiakirjassa.</p>
        <p>Muut WTO-toimet</p>
        <p>WTO:n polkumyyntiä ja tukia koskevia sopimuksia käsittelevien Dohan kehitysohjelman puitteissa käytävien neuvottelujen etenemisessä tapahtui vuonna 2004 merkittävä käänne. Komissio oli edelleen aktiivisessa roolissa säännöistä neuvottelevassa ryhmässä.</p>
        <p>Polkumyynnin vastaista toimintaa koskeva tilanne on seuraavanlainen: niin kutsutussa ”ongelmantunnistusvaiheessa” ennen Cancúnissa pidettävää viidettä ministerikokousta on jätetty hyvin paljon ehdotuksia, joista monissa tavoitellaan sopimusten perinpohjaista uudelleenneuvottelua. Säännöistä vastaavan ryhmän neuvottelujen käynnistyttyä uudelleen maaliskuussa 2004 keskusteluissa on nyt siirrytty tosiseikkoihin perustuvaan ja teknisempään vaiheeseen, jossa valmistellaan puolestaan seuraavaa ”ratkaisunetsimisvaihetta”.</p>
        <p>Tukia koskevissa keskusteluissa keskityttiin edelleen vuonna 2004 kalastustukien kysymykseen. Valtaosa vuodesta 2004 kului WTO:n jäsenten keskustellessa tavasta, jolla neuvottelujen tulisi jatkossa edetä, mutta myös yhteisön esittämistä välimaastoon sijoittuvista ehdotuksista alettiin päästä yhteisymmärrykseen.</p>
        <p>Näiden toimien ohella jatkui tavanomainen työ polkumyynnin ja tukien vastaisista toimista sekä tasoitustulleista vastaavissa komiteoissa.</p>
        <p>PÄÄTELMÄT</p>
        <p>Vuotta 2004 voidaan pitää työtaakaltaan keskimääräisenä vuotena vireille pantujen menettelyjen ja käyttöön otettujen toimenpiteiden määrässä mitattuna. Se oli ”tapahtumarikas” monessa muussa suhteessa: huomionarvoisia tapahtumia olivat EU:n laajentuminen, sitrushedelmiä ja lohta koskevat suojatoimenpiteet sekä päätöksentekomenettelyn muuttamista koskevan komission ehdotuksen hyväksyminen ja tarkasteluja koskevien määräaikojen käyttöönotto.</p>
        <p>Tämänkin vuoden raportista voidaan edellisten vuosien tapaan havaita, että EY käyttää kaupan suojakeinoja varovaisesti. Kun niitä käytetään, tämä tapahtuu mahdollisimman kurinalaisesti ja rajoitetusti mutta samanaikaisesti antaen toimivat takeet epäterveitä kauppatapoja vastaan. Läpinäkyvyys on kaupan suojakeinojen käytössä olennaista, ja sen korkeaa tasoa on entisestään kohotettu vuonna 2004 lainsäädäntöön tehdyillä muutoksilla. Komissio tulee jatkamaan tällä peruslinjalla myös tulevaisuudessa.</p>
        <p>[1] Toimenpiteiden määrä on laskettu tuotteittain ja maittain.</p>
      </div>
    </body>
</html>
