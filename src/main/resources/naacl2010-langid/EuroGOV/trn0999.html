<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Komission asetus (EY) N:o 1886/2000, annettu 6 päivänä syyskuuta 2000, neuvoston asetuksen (EY) N:o 104/2000 soveltamista koskevista yksityiskohtaisista säännöistä kalastusalan tuottajajärjestöjen tiettyjen sääntöjen laajentamisesta koskemaan muita kuin jäseniä</head>
      <div type="body">
        <p>Komission asetus (EY) N:o 1886/2000,</p>
        <p>annettu 6 päivänä syyskuuta 2000,</p>
        <p>neuvoston asetuksen (EY) N:o 104/2000 soveltamista koskevista yksityiskohtaisista säännöistä kalastusalan tuottajajärjestöjen tiettyjen sääntöjen laajentamisesta koskemaan muita kuin jäseniä</p>
        <p>EUROOPAN YHTEISÖJEN KOMISSIO, joka</p>
        <p>ottaa huomioon Euroopan yhteisön perustamissopimuksen,</p>
        <p>ottaa huomioon kalastus- ja vesiviljelytuotealan yhteisestä markkinajärjestelystä 17 päivänä joulukuuta 1999 annetun neuvoston asetuksen (EY) N:o 104/2000(1) ja erityisesti sen 7 artiklan 10 kohdan,</p>
        <p>sekä katsoo seuraavaa:</p>
        <p>(1) Asetuksella (EY) N:o 104/2000 kumottiin neuvoston asetus (ETY) N:o 3759/92(2) ja neuvoston asetus (ETY) N:o 1772/82(3) 1 päivästä tammikuuta 2001 lukien ja otettiin käyttöön sääntöjen laajentaminen koskemaan muita kuin jäseniä. Nyt on asianmukaista täydentää asetuksella (EY) N:o 104/2000 säädettyjä puitteita säätämällä soveltamista koskevat yksityiskohtaiset säännöt ja kumoamalla tätä alaa koskeva nykyinen komission asetus (ETY) N:o 3190/82(4), sellaisena kuin se on muutettuna asetuksella (ETY) N:o 1336/95(5).</p>
        <p>(2) On tarpeen määritellä edustavuuden arviointiperusteet tuottajajärjestöille, joiden sääntöjä ehdotetaan laajennettavaksi koskemaan muita kuin jäseniä. Arviointiperusteisiin olisi kuuluttava sekä järjestön jäsenien osuus kyseessä olevan lajin kaupan pidettävästä kokonaismäärästä että kyseisen alueen sellaisten kalastajien osuus, jotka ovat järjestön jäseniä.</p>
        <p>(3) Näiden toimenpiteiden täytäntöönpanon yhdenmukaistamiseksi olisi määriteltävä tuotannolle ja kaupan pitämiselle säännöt, jotka voidaan laajentaa koskemaan muita kuin jäseniä. Olisi myös eriteltävä, missä määrin tällaisia laajennettuja sääntöjä sovelletaan.</p>
        <p>(4) Kyseessä oleville säännöille olisi vahvistettava soveltamisen vähimmäisaika, jotta kalastustuotteiden kaupan pitämisen edellytykset pysyisivät vakaina.</p>
        <p>(5) Jäsenvaltioiden, jotka päättävät tehdä tuottajajärjestöjen antamista säännöistä velvoittavia, on toimitettava säännöt komissiolle tarkastusta varten. Tämän vuoksi on tarpeen eritellä, mitä tietoja komissiolle on ilmoitettava.</p>
        <p>(6) On tarpeen, että jäsenvaltiot ja komissio julkaisevat tiedot sellaisesta sääntöjen laajentamisesta, jolla saattaa olla vaikutusta alaan.</p>
        <p>(7) Muihin kuin jäseniin laajennettujen sääntöjen muutoksiin olisi sovellettava samaa ilmoitus- ja julkaisuvelvoitetta kuin alkuperäiseen laajennukseen.</p>
        <p>(8) Tässä asetuksessa säädetyt toimenpiteet ovat kalastustuotteiden hallintokomitean lausunnon mukaiset,</p>
        <p>ON ANTANUT TÄMÄN ASETUKSEN:</p>
        <p>1 artikla</p>
        <p>1. Tuottajajärjestön tuotantoa ja kaupan pitämistä pidetään riittävän edustavana alueella, jolla sääntöjen laajentamista on ehdotettu, jos:</p>
        <p>a) tuottajajärjestön tai sen jäsenten kaupan pitämän lajin, johon sääntöjä sovellettaisiin, osuus on yhteensä yli 65 prosenttia kaupan pidettävistä määristä; ja</p>
        <p>b) tuottajajärjestön jäsenien käyttämillä aluksilla kalastusta harjoittavien kalastajien osuus on yli 50 prosenttia niiden kyseiselle alueelle sijoittautuneiden kalastajien kokonaismäärästä, joihin sääntöjä sovellettaisiin.</p>
        <p>2. Sovellettaessa 1 kohdan a alakohtaa on otettava huomioon edellisenä markkinointivuonna kaupan pidetyt määrät.</p>
        <p>3. Laskettaessa 1 kohdan b alakohdassa tarkoitettua prosenttimäärää on otettava huomioon enintään 10 metrin pituisilla aluksilla kalastusta harjoittavat kalastajat tällaisten kalastajien kaupan pitämien määrien ja kyseisellä alueella kaupan pidettävien kokonaismäärien välisen suhteen mukaisesti.</p>
        <p>2 artikla</p>
        <p>Asetuksen (EY) N:o 104/2000 7 artiklan 1 kohdan a alakohdassa tarkoitettujen tuotantoa ja kaupan pitämistä koskevien sääntöjen on sisällettävä seuraavat tiedot:</p>
        <p>a) myyntiin tarjottujen tuotteiden laatu, koko tai paino ja esillepano;</p>
        <p>b) näytteenotto, myyntiä varten käytettävät astiat, pakkaus ja pakkausmerkinnät sekä jään käyttö;</p>
        <p>c) ensimmäistä kaupan pitämistä koskevat edellytykset, joihin voi kuulua tuotannon järkiperäinen hävittäminen markkinoiden tasapainottamista varten.</p>
        <p>3 artikla</p>
        <p>Sääntöjen, jotka laajennetaan koskemaan muita kuin jäseniä, soveltamisen vähimmäisaika on 90 päivää.</p>
        <p>4 artikla</p>
        <p>Jäsenvaltion päättäessä laajentaa tietyt tuottajajärjestön antamat säännöt koskemaan muita kuin jäseniä asetuksen (EY) N:o 104/2000 7 artiklan 3 kohdassa tarkoitetussa komission ilmoituksessa on oltava ainakin:</p>
        <p>a) asianomaisen tuottajajärjestön nimi ja osoite;</p>
        <p>b) kaikki vaadittavat tiedot järjestön edustavuuden osoittamiseksi, erityisesti 1 artiklassa vahvistettujen arviointiperusteiden suhteen;</p>
        <p>c) asianomaiset säännöt;</p>
        <p>d) perusteet säännöille ja niitä tukevat tiedot;</p>
        <p>e) maantieteellinen alue, jossa säännöt on tarkoitus tehdä velvoittaviksi;</p>
        <p>f) sääntöjen soveltamisaika;</p>
        <p>g) voimaantulopäivä.</p>
        <p>5 artikla</p>
        <p>Jäsenvaltioiden on julkaistava säännöt, jotka ne ovat päättäneet tehdä velvoittaviksi, viimeistään kahdeksan päivää ennen niiden voimaantuloa.</p>
        <p>6 artikla</p>
        <p>Jos sääntöjä, jotka on laajennettu koskemaan muita kuin jäseniä, muutetaan, muutoksiin sovelletaan 4 ja 5 artiklaa.</p>
        <p>7 artikla</p>
        <p>Komissio julkaisee Euroopan yhteisöjen virallisessa lehdessä päätökset, jotka se tekee sääntöjen julistamisesta mitättömäksi asetuksen (EY) N:o 104/2000 7 artiklan 3 kohdan toisen alakohdan toisen luetelmakohdan ja 7 artiklan 5 kohdan nojalla.</p>
        <p>8 artikla</p>
        <p>Kumotaan asetus (ETY) N:o 3190/82.</p>
        <p>9 artikla</p>
        <p>Tämä asetus tulee voimaan seitsemäntenä päivänä sen jälkeen, kun se on julkaistu Euroopan yhteisöjen virallisessa lehdessä.</p>
        <p>Sitä sovelletaan 1 päivästä tammikuuta 2001.</p>
        <p>Tämä asetus on kaikilta osiltaan velvoittava, ja sitä sovelletaan sellaisenaan kaikissa jäsenvaltioissa.</p>
      </div>
      <div type="signature">
        <p>Tehty Brysselissä 6 päivänä syyskuuta 2000.</p>
        <p>Komission puolesta</p>
        <p>Franz Fischler</p>
        <p>Komission jäsen</p>
        <p>(1) EYVL L 17, 21.1.2000, s. 22.</p>
        <p>(2) EYVL L 388, 31.12.1992, s. 1.</p>
        <p>(3) EYVL L 197, 6.7.1982, s. 1.</p>
        <p>(4) EYVL L 338, 30.11.1982, s. 11.</p>
        <p>(5) EYVL L 129, 14.6.1995, s. 4.</p>
      </div>
    </body>
</html>
