<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>A Bizottság 156/2004/EK rendelete</p>
        <p>(2004. január 29.)</p>
        <p>a 90/424/EGK határozat 28. cikke alapján a közösségi referencialaboratóriumoknak nyújtott közösségi pénzügyi támogatásról</p>
        <p>AZ EURÓPAI KÖZÖSSÉGEK BIZOTTSÁGA,</p>
        <p>tekintettel az Európai Közösséget létrehozó szerződésre,</p>
        <p>tekintettel az állat-egészségügyi kiadásokról szóló, 1990. június 26-i 90/424/EGK tanácsi határozatra [1], és különösen annak 28. cikke (2) bekezdésére,</p>
        <p>mivel:</p>
        <p>(1) A 90/424/EGK határozat 28. cikke alapján pénzügyi támogatásban részesülő közösségi referencialaboratóriumok kiadásainak támogathatóságára vonatkozó feltételeket, valamint a kiadások benyújtására és az ellenőrzések végrehajtására vonatkozó eljárásokat a 324/2003/EK bizottsági rendelet [2] állapítja meg.</p>
        <p>(2) A közösségi referencialaboratóriumok (laboratóriumok) a közösségi állat-egészségügyi jogszabályokban megállapított feladatokat és kötelezettségeket teljesítenek a Közösség támogatása érdekében.</p>
        <p>(3) Az egyes laboratóriumok működéséhez nyújtott éves közösségi pénzügyi támogatás (pénzügyi támogatás) szintjéről évente különleges határozattal döntenek a közegészségügy, az állat-egészségügy és a szermaradványok területén.</p>
        <p>(4) A laboratóriumok személyzetének kiküldetéseivel kapcsolatos költségeket jelenleg a laboratóriumoknak kell finanszírozniuk a kedvezményezett általános költségeiből az adott intézkedés összes támogatható költségének 7 %-os mértékéig.</p>
        <p>(5) Mivel e kiküldetések a kedvezményezett általános költségeinek növekvő hányadát teszik ki, és mivel bizonyos kiküldetési költségeket egy napi átalányösszeg alapján is fedezni lehet, erre a célra az egyes laboratóriumok éves támogatható kiadásaiban egy külön fejezetet kell kialakítani.</p>
        <p>(6) Tekintetbe véve a workshopok költségeit és hasznát, helyénvaló korlátozni a workshopok támogatható résztvevőinek számát, azaz tagállamonként csak egy résztvevőt kell meghívni. E szabálytól való eltérésről megfelelően indokolt esetben és a workshop szervezésének céljára nyújtott pénzügyi támogatás keretein belül kell határozni.</p>
        <p>(7) A nemzeti pénznemben benyújtott kifizetés iránti kérelmek esetében az euróval kapcsolatos agromonetáris szabályok megállapításáról szóló 2799/98/EK tanácsi rendelet [3] alapján alkalmazandó átváltási árfolyamokat tisztázni kell.</p>
        <p>(8) Szabályokat kell megállapítani a közösségi állat-egészségügyi jogszabályok alapján végzett tevékenységekkel kapcsolatos laboratóriumi kiadásokra vonatkozó előzetes költségvetés beterjesztésnek összehangolása érdekében.</p>
        <p>(9) Mivel a 324/2003/EK rendeleten számos módosítást kell végezni, azt a rendeletet az egyértelműség érdekében helyettesíteni kell.</p>
        <p>(10) A hatékony és eredményes pénzgazdálkodás megköveteli a támogathatósági szabályok alkalmazását 2004. elejétől az abban az évben felmerülő támogatható kiadások meghatározására.</p>
        <p>(11) Pénzügyi ellenőrzés céljából a közös agrárpolitika finanszírozásáról szóló, 1999. május 17-i 1258/1999/EK tanácsi rendelet [4] 8. és 9. cikkét kell alkalmazni.</p>
        <p>(12) Az e rendeletben előírt intézkedések összhangban vannak az Élelmiszerlánc- és Állat-egészségügyi Állandó Bizottság véleményével,</p>
        <p>ELFOGADTA EZT A RENDELETET:</p>
        <p>1. cikk</p>
        <p>Előzetes költségvetés</p>
        <p>A közösségi referencialaboratóriumok (laboratóriumok) minden "n" naptári év október 1-jéig beterjesztik az "n + 1" naptári évben végzendő közösségi tevékenységekkel kapcsolatos laboratóriumi kiadások előzetes költségvetését.</p>
        <p>A laboratóriumok az I. melléklettel összhangban, számítógépes formában nyújtják be az előzetes költségvetést.</p>
        <p>2. cikk</p>
        <p>Támogathatósági szabályok</p>
        <p>A laboratóriumoknak biztosított éves közösségi pénzügyi támogatás keretein belül a II. mellékletben megállapított támogathatósági szabályokat kell alkalmazni a személyzettel, a munkaeszközökkel, a fogyóeszközökkel, az összehasonlító vizsgálatok mintáinak szállításával, a kiküldetésekkel és az általános költségekkel kapcsolatos kiadásokra.</p>
        <p>3. cikk</p>
        <p>A laboratóriumok működésére vonatkozó pénzügyi támogatás kifizetése</p>
        <p>Feltéve, hogy az elfogadott munkaprogramok végrehajtása hatékony és a kedvezményezettek az e cikkben megállapított határidőkön belül valamennyi szükséges információt benyújtanak a Bizottságnak, a laboratóriumok működésére vonatkozó pénzügyi támogatás a következőképpen kerül kifizetésre:</p>
        <p>a) a teljes összeg 70 %-át előfinanszírozásként ki lehet fizetni a kedvezményezett kérésére;</p>
        <p>b) a fennmaradó rész azt követően kerül kifizetésre, hogy a kedvezményezett benyújtotta a következőket:</p>
        <p>i. a laboratórium igazgatója által igazolt pénzügyi jelentés,</p>
        <p>ii. az összehasonlító vizsgálatok igazoló dokumentumai, és</p>
        <p>iii. a technikai jelentés;</p>
        <p>c) az igazolt pénzügyi jelentést a III. melléklettel összhangban kell benyújtani, legkésőbb a megadott pénzügyi támogatás időszakát követő év március 31-ig;</p>
        <p>d) ha a c) pontban előírt határidőt nem tartják be, a pénzügyi támogatást május 1-jén 25 %-kal, június 1-jén 50 %-kal, július 1-jén 75 %-kal és szeptember 1-jén 100 %-kal kell csökkenteni.</p>
        <p>4. cikk</p>
        <p>A workshopokra vonatkozó támogathatósági szabályok</p>
        <p>(1) A workshopok szervezésére nyújtott pénzügyi támogatás keretein belül a IV. mellékletben megállapított támogathatósági szabályokat kell alkalmazni az utazási költségek megtérítésére és a napidíjak kifizetésére, a workshopok legfeljebb 30 résztvevőjének vonatkozásában, akik között tagállamonként legalább egy meghívottnak kell lennie.</p>
        <p>(2) Az (1) bekezdéstől való eltérésről megfelelően indokolt esetben, az egyes laboratóriumok működésére vonatkozó éves közösségi pénzügyi támogatásról szóló határozat alapján lehet határozni.</p>
        <p>5. cikk</p>
        <p>A workshopok szervezésére vonatkozó közösségi pénzügyi támogatás kifizetése</p>
        <p>Feltéve, hogy a workshopot hatékonyan megrendezték és a kedvezményezett az e cikkben megállapított határidőkön belül valamennyi szükséges információt benyújt a Bizottságnak, a workshopok szervezésére vonatkozó pénzügyi támogatás a következőképpen kerül kifizetésre:</p>
        <p>a) a teljes összeg 70 %-át kitevő előfinanszírozásként ki lehet fizetni a kedvezményezett kérésére a workshop rögzített időpontja előtt 60 nappal;</p>
        <p>b) a fennmaradó rész az igazoló dokumentumok és a pénzügyi támogatás felhasználásáról szóló technikai jelentés Bizottság általi elfogadását követően kerül kifizetésre;</p>
        <p>c) az igazoló dokumentumokat az V. melléklettel összhangban kell benyújtani, legkésőbb a workshop után három hónappal;</p>
        <p>d) ha a c) pontban előírt határidőt nem tartják be, a pénzügyi támogatást 25 %-kal kell csökkenteni a dokumentumok benyújtásának egy hónapos késése, 50 %-kal két hónapos, 75 %-kal három hónapos és 100 %-kal négy hónapos késés esetén.</p>
        <p>6. cikk</p>
        <p>Igazoló dokumentumok</p>
        <p>(1) A laboratórium technikai igazgatója megőrzi az igazoló dokumentumok – mint például számlák, fizetési igazolások és jelenléti ívek, mintaszállítás, kiküldetések – egy hiteles másolatát.</p>
        <p>(2) A kedvezményezett költség-elszámolási rendszerében rögzíti a Bizottságnak benyújtott kiadásokat, és ellenőrzési célokból öt évig minden igazoló dokumentumot megőriz.</p>
        <p>A visszatérítés iránti kérelemben foglaltak szerint kifizetésre került költségeket és a munkaórákat igazoló dokumentumokat kérelemre el kell juttatni Bizottsághoz.</p>
        <p>7. cikk</p>
        <p>A nemzeti pénznemben benyújtott kérelmekre vonatkozó átváltási árfolyam</p>
        <p>Az "n" hónapban nemzeti pénznemben benyújtott kérelmek esetén az "n + 1" hónap 10. napján érvényes átváltási árfolyamot, vagy az azt megelőző első olyan nap árfolyamát kell alkalmazni, amelyen átváltási árfolyamot állapítottak meg.</p>
        <p>8. cikk</p>
        <p>Ellenőrzések</p>
        <p>A Bizottság jogosult az 1258/1999/EK rendelet 9. cikkével összhangban lévő ellenőrzések végrehajtására.</p>
        <p>9. cikk</p>
        <p>Hatályon kívül helyezés</p>
        <p>A 324/2003/EK rendelet hatályát veszti.</p>
        <p>A hatályon kívül helyezett rendeletre vonatkozó hivatkozásokat az e rendeletre vonatkozó hivatkozásként kell értelmezni.</p>
        <p>10. cikk</p>
        <p>Hatálybalépés és alkalmazhatóság</p>
        <p>Ez a rendelet az Európai Unió Hivatalos Lapjában való kihirdetését követő 20. napon lép hatályba.</p>
        <p>Ezt a rendeletet 2004. január 1-jétől kell alkalmazni.</p>
        <p>Ez a rendelet teljes egészében kötelező és közvetlenül alkalmazandó valamennyi tagállamban.</p>
      </div>
      <div type="signature">
        <p>Kelt Brüsszelben, 2004. január 29-én.</p>
        <p>a Bizottság részéről</p>
        <p>David Byrne</p>
        <p>a Bizottság tagja</p>
        <p>[1] HL L 224., 1990.8.18., 19. o. A legutóbb a 806/2003/EK rendelettel (HL L 122., 2003.5.16., 1. o.) módosított határozat.</p>
        <p>[2] HL L 47., 2003.2.21., 14. o.</p>
        <p>[3] HL L 349., 1998.12.24., 1. o.</p>
        <p>[4] HL L 160., 1999.6.26., 103. o.</p>
        <p>--------------------------------------------------</p>
      </div>
      <div type="annex">
        <p>I. MELLÉKLET</p>
        <p>+++++ TIFF +++++</p>
        <p>+++++ TIFF +++++</p>
        <p>--------------------------------------------------</p>
        <p>II. MELLÉKLET</p>
        <p>(2. cikk)</p>
        <p>A személyzettel, a munkaeszközökkel, a fogyóeszközökkel, az összehasonlító vizsgálatok mintáinak szállításával, a kiküldetésekkel és az általános költségekkel kapcsolatos kiadásokra alkalmazandó támogathatósági szabályok</p>
        <p>1. Személyzet</p>
        <p>A személyzeti költségek, tekintet nélkül a beosztásra, azon tudományos személyzetnek, posztgraduális hallgatóknak, asszisztenseknek és az adminisztratív személyzetnek a ténylegesen kifizetett bérköltségére (díjazás, munkabér, szociális járulékok, nyugdíjjárulékok) korlátozódnak, akik az elfogadott munkaprogramban meghatározottak szerint teljesen vagy részben közösségi feladatokat látnak el.</p>
        <p>A személyzet közösségi feladatoknak szánt teljes munkaidejét fel kell jegyezni és legalább 12 hónap és 1600 óra/év alapján kell igazolni. Ezt havonta legalább egyszer el kell végeznie a kijelölt projektvezetőnek vagy a kedvezményezett személyzete egy megfelelően felhatalmazott rangidős tagjának.</p>
        <p>2. Munkaeszközök</p>
        <p>A vásárolt, lízingelt vagy bérelt felszerelést el lehet számolni közvetlen költségként. A lízingelt vagy bérelt felszerelés visszatéríthető összege nem haladhatja meg azon összeget, amennyiért a felszerelést meg lehetett volna vásárolni a vizsgálat idejére. A visszatéríthető költségeket a következőképpen kell kiszámítani:</p>
        <p>A × C × D</p>
        <p>B</p>
        <p>A = a szállítás dátumától kezdve azon időtartam hónapokban, ameddig a projekthez a felszerelést használják. A támogathatóság a pénzügyi támogatás időtartama alatt ténylegesen kifizetett felszerelésre korlátozódik.</p>
        <p>B = 60 hónapra számított értékcsökkenés (a 25000 eurónál kevesebbe kerülő számítógép berendezések esetén ez 36 hónap).</p>
        <p>C = a felszerelés költsége hozzáadottérték-adó nélkül.</p>
        <p>D = a felszerelés százalékban kifejezett használata a projekthez.</p>
        <p>A kedvezményezett által kifizetett vissza nem téríthető hozzáadottérték-adót támogatható kiadásnak kell tekinteni.</p>
        <p>3. Fogyóeszközök</p>
        <p>A visszatérítés az érintett időszakban felmerült tényleges, hozzáadottérték-adó nélküli költségeken alapul. A kedvezményezettnek fel kell tüntetnie a laboratórium teljes fogyóeszköz költségvetésének különböző tételekre számított százalékos arányát.</p>
        <p>Minden más adminisztratív, valamint az 5. pont szerinti kiküldetésektől eltérő üzleti utazással és irodai szolgáltatásokkal kapcsolatos kiadás az "általános költségek" alá tartozik.</p>
        <p>4. Az összehasonlító vizsgálatok mintáinak szállítása</p>
        <p>Az igazoló dokumentumok bemutatása ellenében a visszatérítés az összehasonlító vizsgálatokhoz kapcsolódó minták szállításának tényleges, hozzáadottérték-adó nélküli költségén alapul.</p>
        <p>5. Kiküldetések</p>
        <p>A laboratóriumok személyzetének az elfogadott munkaprogramba illeszkedő kiküldetései során felmerülő utazási és tartózkodási költségeit legfeljebb 5000 euróig kell megtéríteni. A tartózkodási és szállásköltségek nem haladhatják meg a közösségi alkalmazottak napidíjait és a szállásköltségeikre alkalmazandó felső határértékeket.</p>
        <p>6. Általános költségek</p>
        <p>A fent felsorolt (1–5. tétel) közvetlen költségek alapján a ténylegesen visszatéríthető költségek 7 %-át kitevő átalány-hozzájárulást kell automatikusan megtéríteni.</p>
        <p>--------------------------------------------------</p>
        <p>III. MELLÉKLET</p>
        <p>+++++ TIFF +++++</p>
        <p>+++++ TIFF +++++</p>
        <p>--------------------------------------------------</p>
        <p>IV. MELLÉKLET</p>
        <p>(4. cikk)</p>
        <p>A WORKSHOPOKRA VONATKOZÓ TÁMOGATHATÓSÁGI SZABÁLYOK</p>
        <p>1. Utazás a workshop helyszínére</p>
        <p>A vonattal történő utazás támogatható költsége a legrövidebb útra szóló első osztályú jegynek megfelelő költség.</p>
        <p>Légi utazás esetén a költségtérítés a turistaosztály lehető legolcsóbb viteldíján alapul, figyelembe véve az utazással járó kényszerítő körülményeket. Ha az utazás feltételei engedik, csökkentett viteldíjakat (APEX, PEX, Excursion stb.) kell alkalmazni. Ha azonban az utazást legfeljebb 24 óra választja el a hétvégétől, kiegészítő napidíjat lehet biztosítani annak érdekében, hogy csökkentett viteldíjat lehessen igénybe venni, feltéve, hogy ez a költségeket (utazási költségek + napidíjak) összességében csökkenti.</p>
        <p>Ha a résztvevők a légi és/vagy vasúti utazás helyett a saját gépjárművüket használják, az utazási költségeket a legrövidebb útra szóló első osztályú vasúti jegy alapján – a pótlékok kivételével – kell megtéríteni. Ha két vagy több személy használja ugyanazt a gépjárművet, csak a gépjármű tulajdonosa jogosult az utazási költségek megtérítésére. A felmerülő parkolási és útdíjak saját gépjármű használata esetén nem kerülnek visszafizetésre. A saját gépjárművüket használó résztvevők teljes felelősséggel tartoznak a gépjárművüket ért, vagy a gépjárművük által harmadik személyeknek okozott károkért. A workshop szervezője semmilyen körülmények között sem ismerhet el kártérítési igényeket, tekintet nélkül arra, hogy a résztvevők milyen okból használták a saját gépjárművüket.</p>
        <p>A résztvevő bármely gondatlanságáért (pl. az utalványok elvesztése) és annak pénzügyi következményeiért a résztvevő maga viseli a felelősséget.</p>
        <p>2. Napidíjak</p>
        <p>Az 1999. március 24-től (a 620/1999/EK, ESZAK, Euratom rendelet, HL L 78., 1999.3.24., kihirdetésének napjától) alkalmazandó alábbi napidíjakat a workshop időpontjában hatályban lévő napidíjakkal összhangban ki kell igazítani. Indokolt esetekben a napidíjat megemelhető a szállásköltség (a reggeli kivételével) és a napidíj 50 %-a közötti különbséggel.</p>
        <p>Az ország, ahol a workshopot rendezik | Napidíj (euróban) |</p>
        <p>Belgium | 149,63 |</p>
        <p>Dánia | 179,28 |</p>
        <p>Németország | 127,10 |</p>
        <p>Görögország | 113,19 |</p>
        <p>Spanyolország | 141,30 |</p>
        <p>Franciaország | 130,29 |</p>
        <p>Írország | 165,20 |</p>
        <p>Olaszország | 129,82 |</p>
        <p>Luxemburg | 143,48 |</p>
        <p>Hollandia | 147,69 |</p>
        <p>Ausztria | 121,81 |</p>
        <p>Portugália | 142,98 |</p>
        <p>Finnország | 155,60 |</p>
        <p>Svédország | 156,54 |</p>
        <p>Egyesült Királyság | 199,21 |</p>
        <p>--------------------------------------------------</p>
        <p>V. MELLÉKLET</p>
        <p>+++++ TIFF +++++</p>
        <p>--------------------------------------------------</p>
      </div>
    </body>
</html>
