<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>DECIZIA COMISIEI</p>
        <p>din 27 septembrie 2001</p>
        <p>privind anumite măsuri de protecţie referitoare la anumite produse pescăreşti şi de acvacultură destinate consumului uman şi originare din Indonezia</p>
        <p>[notificat sub nr. C(2001) 2935]</p>
        <p>(2001/705/CE)</p>
        <p>COMISIA COMUNITĂŢILOR EUROPENE,</p>
        <p>având în vedere Tratatul de instituire a Comunităţii Europene,</p>
        <p>având în vedere Directiva Consiliului 97/78/CE din 18 decembrie 1997 de stabilire a principiilor referitoare la organizarea controalelor veterinare pentru produsele provenind din terţe ţări introduse în Comunitate1, în special art. 22, alin. (1),</p>
        <p>întrucât:</p>
        <p>(1) În conformitate cu art. 22 din Directiva 97/78/CE trebuie adoptate măsurile necesare în ceea ce priveşte importul anumitor produse provenind din terţe ţări unde apare sau se extinde orice cauză susceptibilă de a constitui un pericol grav pentru sănătatea animală sau umană.</p>
        <p>(2) În crevetele destinate consumului uman şi importate din Indonezia s-a depistat prezenţa cloramfenicolului.</p>
        <p>(3) Deoarece prezenţa acestei substanţe constituie un risc potenţial pentru sănătatea umană, s-a propus prelevarea unui eşantion din toate loturile de crevete provenind sau originare din Indonezia, pentru a se stabili dacă pot fi destinate consumului uman.</p>
        <p>(4) Directiva Consiliului 92/59/CEE din 29 iunie 1992 privind securitatea generală a produselor2 a stabilit sistemul de schimb rapid de informaţii asupra produselor alimentare şi folosirea acestui sistem este adecvată punerii în aplicare a obligaţiei de informare reciprocă prevăzută în art. 22, alin. (2) din Directiva 97/78/CE.</p>
        <p>(5) Prezenta decizie va fi revizuită în funcţie de garanţiile furnizate de autorităţile indoneziene competente şi de rezultatele analizelor efectuate de statele membre.</p>
        <p>(6) Măsurile prevăzute de prezenta decizie sunt conforme cu avizul comitetului veterinar permanent,</p>
        <p>ADOPTĂ PREZENTA DECIZIE:</p>
        <p>Articolul 1</p>
        <p>Prezenta decizie se aplică crevetelor provenind sau originare din Indonezia.</p>
        <p>Articolul 2</p>
        <p>1. Statele membre, aplicând planuri de eşantionare şi metode de detectare adecvate, supun fiecare lot de crevete provenind sau originare din Indonezia unei analize chimice pentru a se asigura că produsele respective nu prezintă nici un pericol pentru sănătatea umană. Această analiză trebuie să fie efectuată în special în vederea depistării prezenţei cloramfenicolului.</p>
        <p>2. Statele membre informează imediat Comisia asupra rezultatelor analizei vizate în alin. (1) cu ajutorul unui sistem de alertă rapidă stabilit de Directiva 92/59/CEE.</p>
        <p>Articolul 3</p>
        <p>Statele membre nu autorizează introducerea pe teritoriul lor sau trimiterea către un alt stat membru a produselor vizate în art. 1 decât dacă rezultatele analizelor menţionate în art. 2 sunt favorabile.</p>
        <p>Articolul 4</p>
        <p>Toate cheltuielile care decurg din aplicarea prezentei decizii se suportă de expeditor, de destinatar sau de agentul acestora.</p>
        <p>Articolul 5</p>
        <p>Statele membre modifică măsurile pe care le aplică schimburilor, în aşa fel încât să le facă compatibile cu prezenta decizie. Ele informează fără întârziere Comisia în legătură cu aceasta.</p>
        <p>Articolul 6</p>
        <p>Prezenta decizie va fi revizuită în funcţie de garanţiile furnizate de autorităţile indoneziene competente şi de rezultatele analizelor vizate în art. 2.</p>
        <p>Articolul 7</p>
        <p>Prezenta decizie se adresează statelor membre.</p>
      </div>
      <div type="signature">
        <p>Adoptată la Bruxelles, 27 septembrie 2001</p>
        <p>Pentru Comisie</p>
        <p>David BYRNE</p>
        <p>Membru al Comisiei</p>
        <p>1 JO L 24, 30.01.1998, p. 9.</p>
        <p>2 JO L 228, 11.08.1992, p. 24.</p>
      </div>
    </body>
</html>
