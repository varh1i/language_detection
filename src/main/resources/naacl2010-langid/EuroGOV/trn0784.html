<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <head>Neuvoston yhteinen toiminta 2006/124/YUTP, 20 päivältä helmikuuta 2006 , Afganistaniin nimitetyn Euroopan unionin erityisedustajan toimeksiannon jatkamisesta</head>
      <div type="body">
        <p>Neuvoston yhteinen toiminta 2006/124/YUTP,</p>
        <p>20 päivältä helmikuuta 2006,</p>
        <p>Afganistaniin nimitetyn Euroopan unionin erityisedustajan toimeksiannon jatkamisesta</p>
        <p>EUROOPAN UNIONIN NEUVOSTO, joka</p>
        <p>ottaa huomioon Euroopan unionista tehdyn sopimuksen ja erityisesti sen 14 artiklan, 18 artiklan 5 kohdan ja 23 artiklan 2 kohdan,</p>
        <p>sekä katsoo seuraavaa:</p>
        <p>(1) Afganistaniin nimitetyn Euroopan unionin erityisedustajan neuvoston yhteisen toiminnan 2003/871/YUTP [1] mukainen toimeksianto päättyy 28 päivänä helmikuuta 2006.</p>
        <p>(2) Erityisedustajan toimeksiantoa olisi yhteisen toiminnan 2003/871/YUTP uudelleentarkastelun perusteella tarkistettava ja jatkettava kahdellatoista kuukaudella.</p>
        <p>(3) Euroopan unionin erityisedustaja toteuttaa toimeksiantonsa tilanteessa, joka voi huonontua ja vaikuttaa haitallisesti Euroopan unionista tehdyn sopimuksen 11 artiklassa esitettyihin yhteisen ulko- ja turvallisuuspolitiikan tavoitteisiin,</p>
        <p>ON HYVÄKSYNYT TÄMÄN YHTEISEN TOIMINNAN:</p>
        <p>1 artikla</p>
        <p>Jatketaan Francesc VENDRELLin toimeksiantoa Euroopan unionin erityisedustajana Afganistanissa 28 päivään helmikuuta 2007.</p>
        <p>2 artikla</p>
        <p>Euroopan unionin erityisedustajan toimeksianto perustuu Euroopan unionin Afganistania koskeviin poliittisiin tavoitteisiin. Erityisesti erityisedustaja</p>
        <p>1) edistää Euroopan unionin ja Afganistanin yhteisen julkilausuman ja Afghanistan Compact -hankkeen sekä Yhdistyneiden Kansakuntien (YK) turvallisuusneuvoston asiaankuuluvien päätöslauselmien ja YK:n muiden asiaankuuluvien päätöslauselmien täytäntöönpanoa;</p>
        <p>2) kannustaa Afganistanin alueellisten toimijoiden ja naapurimaiden Afganistanin rauhanprosessia edistäviä toimia ja siten edistää Afganistanin valtion vahvistamista;</p>
        <p>3) tukee YK:n ja erityisesti sen pääsihteerin erityisedustajan keskeistä asemaa; sekä</p>
        <p>4) tukee korkeana edustajana toimivan pääsihteerin työtä alueella.</p>
        <p>3 artikla</p>
        <p>Poliittisten tavoitteiden saavuttamiseksi Euroopan unionin erityisedustajan toimeksiantona on</p>
        <p>a) välittää poliittista prosessia koskevat Euroopan unionin näkökannat tukeutumalla Afganistanin ja kansainvälisen yhteisön kesken sovittuihin pääperiaatteisiin, erityisesti Euroopan unionin ja Afganistanin yhteiseen julkilausumaan ja Afghanistan Compact -hankkeeseen;</p>
        <p>b) luoda ja ylläpitää läheisiä suhteita Afganistanin edustuksellisiin instituutioihin, erityisesti hallitukseen ja parlamenttiin, ja tukea niitä. Yhteyksiä olisi pidettävä myös muihin Afganistanin poliittisiin hahmoihin ja asiaankuuluviin toimijoihin sekä maan sisällä että sen ulkopuolella;</p>
        <p>c) ylläpitää yhteyksiä asiaankuuluviin kansainvälisiin ja alueellisiin järjestöihin, erityisesti YK:n paikallisiin edustajiin;</p>
        <p>d) pitää tiivistä yhteyttä Afganistanin naapurimaihin ja muihin alueen maihin, joita asia koskee, jotta niiden näkemykset Afganistanin tilanteesta sekä niiden ja Afganistanin välisen yhteistyön kehittyminen otetaan huomioon Euroopan unionin politiikassa;</p>
        <p>e) antaa Euroopan unionin ja Afganistanin yhteisen julkilausuman ja Afghanistan Compact -hankkeen tavoitteiden saavuttamisessa tapahtunutta edistymistä koskevia lausuntoja, erityisesti seuraavilla aloilla:</p>
        <p>- hyvä hallintotapa ja oikeusvaltioperiaatteen mukaisten instituutioiden perustaminen,</p>
        <p>- turvallisuusalan uudistukset, mukaan lukien oikeudellisten instituutioiden, kansallisen armeijan ja poliisivoimien perustaminen,</p>
        <p>- kaikkien afganistanilaisten ihmisoikeuksien kunnioittaminen sukupuolesta, etnisestä taustasta tai uskonnosta riippumatta,</p>
        <p>- demokraattisten periaatteiden, oikeusvaltion, vähemmistöjen oikeuksien, naisten ja lasten oikeuksien sekä kansainvälisen oikeuden periaatteiden kunnioittaminen,</p>
        <p>- naisten kannustaminen osallistumaan julkishallintoon ja kansalaisyhteiskuntaan,</p>
        <p>- Afganistanin kansainvälisten velvoitteiden kunnioittaminen, mukaan lukien kansainvälinen yhteistyö terrorismin, laittoman huumekaupan ja ihmiskaupan torjunnassa,</p>
        <p>- humanitaarisen avun sekä pakolaisten ja kotimaassaan siirtymään joutuneiden järjestäytyneen paluun helpottaminen;</p>
        <p>f) myötävaikuttaa jäsenvaltioiden ja komission edustajia kuullen sen varmistamiseen, että Euroopan unionin poliittinen lähestymistapa otetaan huomioon Afganistanin kehittämistä koskevassa unionin toiminnassa;</p>
        <p>g) osallistua aktiivisesti yhdessä komission kanssa Afghanistan Compact -hankkeen yhteydessä perustettuun seurantamekanismiin;</p>
        <p>h) tiedottaa EU:n osallistumisesta ja kannoista Afganistania käsittelevissä kansainvälisissä konferensseissa.</p>
        <p>4 artikla</p>
        <p>1. Euroopan unionin erityisedustaja vastaa toimeksiannon täytäntöönpanosta korkean edustajan valvonnan alaisena ja noudattaen hänen antamiaan toimintaohjeita. Erityisedustaja on tilivelvollinen komissiolle kaikista menoista.</p>
        <p>2. Poliittisten ja turvallisuusasioiden komitea ylläpitää erityisiä suhteita erityisedustajaan ja toimii ensisijaisena yhteytenä neuvostoon. Poliittisten ja turvallisuusasioiden komitea huolehtii erityisedustajan strategisesta ohjauksesta ja poliittisesta johdosta toimeksiannon puitteissa.</p>
        <p>5 artikla</p>
        <p>1. Euroopan unionin erityisedustajan toimeksiantoon liittyviin menoihin tarkoitettu rahoitusohje on 1330000 euroa.</p>
        <p>2. Edellä 1 kohdassa vahvistetulla määrällä rahoitettavia menoja hallinnoidaan Euroopan unionin yleiseen talousarvioon sovellettavien menettelyjen ja sääntöjen mukaisesti kuitenkin siten, että ennakkomaksut eivät ole yhteisön omaisuutta.</p>
        <p>3. Erityisedustajan ja komission välillä tehdään sopimus menojen hallinnoinnista. Menot ovat vahvistuskelpoisia 1 päivästä maaliskuuta 2006 lähtien.</p>
        <p>4. Puheenjohtajavaltio, komissio ja/tai jäsenvaltiot antavat tarvittaessa logistiikkatukea alueella.</p>
        <p>6 artikla</p>
        <p>1. Euroopan unionin erityisedustaja vastaa toimeksiantonsa ja siihen varattujen käytettävissä olevien taloudellisten resurssien asettamissa rajoissa avustajiensa valinnasta puheenjohtajavaltiota kuullen, korkeana edustajana toimivan pääsihteerin avustamana ja tiiviissä yhteistyössä komission kanssa. Euroopan unionin erityisedustajan on ilmoitettava puheenjohtajavaltiolle ja komissiolle avustajaryhmänsä lopullisesta kokoonpanosta.</p>
        <p>2. Jäsenvaltiot ja Euroopan unionin toimielimet voivat esittää, että henkilöstöä siirretään tilapäisesti työskentelemään Euroopan unionin erityisedustajan alaisuudessa. Sellaisen henkilöstön palkat, jonka jäsenvaltio tai Euroopan unionin toimielin siirtää tilapäisesti työskentelemään Euroopan unionin erityisedustajan alaisuudessa, maksaa asianomainen jäsenvaltio tai Euroopan unionin toimielin.</p>
        <p>3. Neuvoston pääsihteeristö julkaisee tarvittaessa ilmoituksen kaikista niistä ura-alueen A viroista, joita ei täytetä henkilöstön siirroin, ja ilmoittaa niistä myös jäsenvaltioille ja Euroopan unionin toimielimille pätevimpien hakijoiden ottamiseksi palvelukseen.</p>
        <p>4. Euroopan unionin erityisedustajan ja hänen henkilöstönsä hoitaman tehtävän loppuun saattamisen ja joustavan suorittamisen edellyttämät erioikeudet, vapaudet ja muut takuut määritellään yhdessä osapuolten kanssa. Jäsenvaltiot ja komissio antavat tätä varten kaiken tarpeellisen tuen.</p>
        <p>7 artikla</p>
        <p>Pääsääntöisesti Euroopan unionin erityisedustaja raportoi henkilökohtaisesti korkealle edustajalle sekä poliittisten ja turvallisuusasioiden komitealle, ja hän voi myös antaa selvityksen asiaankuuluvalle työryhmälle. Säännöllisesti laadittavat kirjalliset raportit toimitetaan korkealle edustajalle, neuvostolle ja komissiolle. Erityisedustaja voi korkean edustajan sekä poliittisten ja turvallisuusasioiden komitean suosituksesta antaa kertomuksen yleisten asioiden ja ulkosuhteiden neuvostolle.</p>
        <p>8 artikla</p>
        <p>Euroopan unionin ulkoisen toiminnan johdonmukaisuuden varmistamiseksi Euroopan unionin erityisedustajan toimet on sovitettava yhteen korkean edustajan, puheenjohtajavaltion ja komission toimien kanssa. Erityisedustaja tiedotta säännöllisesti toiminnastaan jäsenvaltioiden ja komission edustustoille. Paikan päällä on pidettävä yllä läheisiä suhteita puheenjohtajavaltioon, komissioon ja edustustojen päälliköihin, jotka pyrkivät parhaalla mahdollisella tavalla avustamaan erityisedustajaa toimeksiannon täytäntöönpanossa. Erityisedustajan on myös pidettävä yhteyttä muihin kansainvälisiin ja alueellisiin toimijoihin paikan päällä.</p>
        <p>9 artikla</p>
        <p>Tämän yhteisen toiminnan täytäntöönpanoa ja sen johdonmukaisuutta Euroopan unionin alueella toteuttamien muiden toimien kanssa tarkastellaan säännöllisesti. Euroopan unionin erityisedustaja esittää yhteisen ulko- ja turvallisuuspolitiikan korkeana edustajana toimivalle pääsihteerille, neuvostolle ja komissiolle tilanneselvityksen ennen vuoden 2006 kesäkuun loppua ja toimeksiannon toteuttamisesta kattavan selvityksen marraskuun 2006 puoleenväliin mennessä. Selvityksiä käytetään tämän yhteisen toiminnan arvioinnin perustana asiaankuuluvissa työryhmissä sekä poliittisten ja turvallisuusasioiden komiteassa. Erityisedustajan toimintaa koskevat yleiset ensisijaiset alat huomioiden korkea edustaja antaa poliittisten ja turvallisuusasioiden komitealle suosituksia, jotka koskevat neuvoston päätöstä toimeksiannon uusimisesta, muuttamisesta tai lopettamisesta.</p>
        <p>10 artikla</p>
        <p>Tämä yhteinen toiminta tulee voimaan päivänä, jona se hyväksytään. Sitä sovelletaan 1 päivästä maaliskuuta 2006.</p>
        <p>11 artikla</p>
        <p>Tämä yhteinen toiminta julkaistaan Euroopan unionin virallisessa lehdessä.</p>
      </div>
      <div type="signature">
        <p>Tehty Brysselissä 20 päivänä helmikuuta 2006.</p>
        <p>Neuvoston puolesta</p>
        <p>Puheenjohtaja</p>
        <p>J. Pröll</p>
        <p>[1] EUVL L 326, 13.12.2003, s. 41. Yhteinen toiminta sellaisena kuin se on viimeksi muutettuna yhteisellä toiminnalla 2005/585/YUTP (EUVL L 199, 29.7.2005, s. 96).</p>
        <p>--------------------------------------------------</p>
      </div>
    </body>
</html>
