<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta name="DC.type" http-equiv="Content-Type" content="text/html; charset=UTF-8">
</head>
    <body>
      <div type="body">
        <p>DIRECTIVA PARLAMENTULUI EUROPEAN ŞI A CONSILIULUI 2000/62CE</p>
        <p>din 10 octombrie 2000</p>
        <p>de modificare a directivei Consiliului 96/49/CE privind apropierea legislaţiei statelor membre referitoare la transportul de mărfuri periculoase pe calea ferată</p>
        <p>PARLAMENTUL EUROPEAN ŞI CONSILIUL UNIUNII EUROPENE,</p>
        <p>având în vedere Tratatul de instituire a Comunităţii Europene, în special art. 71, alin. (1), lit. (c),</p>
        <p>având în vedere propunerea Comisiei1,</p>
        <p>având în vedere avizul Comitetului Economic şi Social 2,</p>
        <p>după consultarea Comitetului Regiunilor,</p>
        <p>în conformitate cu procedura prevăzută în art. 251 din Tratat3,</p>
        <p>întrucât:</p>
        <p>(1) Directiva 96/49/CE4 prevede dispoziţii tranzitorii valabile până la 1 ianuarie 1999, pentru a permite finalizarea anumitor lucrări de normalizare ale Comitetului European de Normalizare (CEN) cu privire la recipiente şi cisterne; aceste lucrări nu s-au încheiat până acum.</p>
        <p>(2) Trebuie să se precizeze mai bine echipamentele de transport acoperite prin derogarea menţionată în art. 5, alin. (2), lit. (c) al Directivei 96/49/CE.</p>
        <p>(3) Pentru a se permite statelor membre să utilizeze pentru o anumită perioadă vagoane şi cisterne neconforme cu o nouă dispoziţie a anexei la Directiva 96/9/CE, trebuie să se prevadă o dispoziţie tranzitorie pentru vagoanele şi cisternele fabricate începând cu 1 ianuarie 1997 şi utilizate exclusiv pentru transportul naţional.</p>
        <p>(4) Trebuie să se reporteze datele limită pentru anumite echipamente prevăzute în art. 6, alin. (4) al Directivei 96/49/CE; trebuie să se supună stabilirea acestor echipamente şi a datei ultime de punere în aplicare a respectivei directive procedurii prevăzute în art. 9.</p>
        <p>(5) Trebuie să se supună derogările prevăzute în art. 6, alin. (9), (11) şi (14) ale Directivei 96/49/CE procedurii prevăzute în art. 9.</p>
        <p>(6) Măsurile necesare pentru punerea în aplicare a prezentei directive sunt adoptate în conformitate cu Decizia Consiliului 1999/468/CE din 28 iunie 1999 de stabilire a modalităţilor de exercitare a competenţelor de execuţie conferite Comisiei5.</p>
        <p>(7) Trebuie să se precizeze condiţiile care trebuie să fie întrunite pentru ca o operaţiune de transport să poată fi considerată un transport ad hoc.</p>
        <p>(8) În consecinţă, Directiva 96/49/CE trebuie modificată.</p>
        <p>ADOPTĂ PREZENTA DIRECTIVĂ:</p>
        <p>Articolul 1</p>
        <p>Directiva 96/49/CE se modifică după cum urmează:</p>
        <p>1) În art. 5, alin. (2), lit. (c), "de temperatură de funcţionare a materialul destinat" se înlocuieşte cu: "de temperatură de utilizare a materialelor folosite pentru ambalajele plastice, cisterne şi echipamentele lor destinate...".</p>
        <p>2) Articolul 6 se modifică după cum urmează:</p>
        <p>a) alin. (3) se înlocuieşte cu textul următor.</p>
        <p>"3. Un stat membru poate să autorizeze utilizarea, numai pe teritoriul lui, a vagoanelor construite înainte de 1 ianuarie 1997 care nu sunt conforme prezentei directive, dar a căror fabricaţie răspunde dispoziţiilor naţionale în vigoare la 31 decembrie 1996, sub rezerva că trebuie să fie menţinute la nivelele de securitate cerute.</p>
        <p>Cisternele şi vagoanele construite începând cu 1 ianuarie 1997 care nu sunt conforme cu anexa, dar a căror fabricaţie răspunde exigenţelor prezentei directive aplicabile la data construirii lor, pot continua să fie utilizate pentru transportul naţional până la o dată stabilită în conformitate cu procedura prevăzută în art. 9.";</p>
        <p>b) în alin. (4):</p>
        <p>- în prima teză, data de "31 decembrie 1998" se înlocuieşte cu cea de "30 iunie 2001"; în a doua teză, data de "1 ianuarie 1999" se înlocuieşte cu cea de "1 iulie 2001";</p>
        <p>- se adaugă următoarele paragrafe:</p>
        <p>"Datele de 30 iunie 2001 şi de 1 iulie 2001 trebuie să fie reportate pentru recipientele şi cisternele pentru care nu există dispoziţii tehnice detaliate sau pentru care nu au fost adăugate în anexă suficiente referiri la normele europene pertinente.</p>
        <p>Recipientele şi cisternele vizate în al doilea paragraf şi data ultimă de punere în aplicare a prezentei directive în ceea ce le priveşte sunt stabilite în conformitate cu procedura prevăzută în art. 9.";</p>
        <p>c) alin. (9) se înlocuieşte cu textul următor:</p>
        <p>"9. Statele membre pot să stabilească dispoziţii mai puţin stricte decât cele conţinute în anexa pentru transporturile limitate la teritoriul lor şi care se referă numai la cantităţi mici din anumite mărfuri periculoase, exceptând materiile cu radioactivitate medie şi mare, cu condiţia să notifice în prealabil Comisiei până la 31 decembrie 2002 cel târziu sau cu cel mult doi ani după ultima dată de punere în aplicare a versiunilor modificate ale anexei la prezenta directivă.</p>
        <p>Aceste derogări trebuie să fie aplicate fără discriminare.</p>
        <p>Totuşi, statele membre pot să adopte în orice moment dispoziţii similare cu cele adoptate de alte state membre pe baza prezentului alineat, cu condiţia să notifice în prealabil Comisiei acest lucru.</p>
        <p>Comisia examinează dacă sunt întrunite condiţiile stabilite prin prezentul alineat şi decide, în conformitate cu procedura prevăzută în art. 9, dacă statele membre în cauză pot să adopte respectivele derogări.";</p>
        <p>d) alin. 10 se înlocuieşte cu textul următor:</p>
        <p>"10. Statele membre pot să elibereze autorizaţii valabile numai pe teritoriul lor pentru a realiza transporturi ad hoc de mărfuri periculoase care sunt fie interzise de anexă, fie efectuate în condiţii diferite de cele prevăzute de respectiva anexă, în măsura în care aceste transporturi ad hoc corespund unor operaţiuni de transport clar definite şi limitate în timp.";</p>
        <p>e) alin. 11 se înlocuieşte cu textul următor:</p>
        <p>"11. Pe traseele desemnate în mod corespunzător pe teritoriul lor, statele membre pot să autorizeze, cu condiţia să notifice în prealabil Comisiei acest lucru, transporturi regulate de mărfuri periculoase făcând parte dintr-un proces industrial definit, care sunt fie interzise prin dispoziţiile anexei, fie efectuate în condiţii diferite de cele prevăzute în anexă, atunci când aceste operaţiuni au un caracter local şi sunt controlate strict în condiţii clar definite.</p>
        <p>Comisia examinează dacă sunt întrunite condiţiile stabilite în primul paragraf şi decide, în conformitate cu procedura prevăzută în art. 9, dacă statele membre respective pot să autorizeze aceste operaţiuni de transport.";</p>
        <p>f) alin. 14 se înlocuieşte cu textul următor:</p>
        <p>"14. Statele membre pot autoriza, cu condiţia de a notifica în prealabil Comisiei acest lucru, operaţiuni de transport de mărfuri periculoase în condiţii mai puţin stricte decât cele enunţate în anexă, pentru transporturi locale pe distanţe scurte limitate la interiorul zonelor portuare, aeroportuare sau industriale.</p>
        <p>Comisia examinează dacă sunt întrunite condiţiile stabilite în primul paragraf şi decide, în conformitate cu procedura prevăzută în art. 9, dacă statele membre respective pot să autorizeze aceste operaţiuni de transport."</p>
        <p>3) Art. 9 se înlocuieşte cu textul următor:</p>
        <p>"Articolul 9</p>
        <p>1. Comisia este asistată de "comitetul pentru transportul de mărfuri periculoase", înfiinţat prin art. 9 al Directivei 94/55/CE*.</p>
        <p>2. În cazul în care se face referire la prezentul articol, se aplică art. 5 şi 7 ale Deciziei 1999/468/CE, respectându-se dispoziţiile art. 8 al acesteia.</p>
        <p>Perioada prevăzută în art. 5, alin. (6) al Deciziei 1999/468/CE este stabilită la trei luni.</p>
        <p>3. Comitetul îşi adoptă regulamentul său interior.</p>
        <p>------</p>
        <p>* JO L 319, 12.12.1994, p. 7. Directivă modificată ultima dată prin directiva 2000/61/CE a Parlamentului European şi a Consiliului (JO L 279, 01.11.2000, p. 40)."</p>
        <p>Articolul 2</p>
        <p>1. Statele membre pun în aplicare dispoziţiile legale, de reglementare şi administrative necesare aducerii la îndeplinire a prezentei directive până la 1 mai 2001 cel târziu. Statele membre informează imediat Comisia cu privire la aceasta.</p>
        <p>Când statele membre adoptă aceste dispoziţii, acestea conţin o trimitere la prezenta directivă sau sunt însoţite de o asemenea trimitere în momentul publicării lor oficiale. Statele membre stabilesc modalitatea de efectuare a acestei trimiteri.</p>
        <p>2. Statele membre comunică Comisiei textul principalelor dispoziţii de drept intern pe care le adoptă în domeniul reglementat de prezenta directivă.</p>
        <p>Articolul 3</p>
        <p>Prezenta directivă intră în vigoare în ziua publicării în Jurnalul Oficial al Comunităţilor Europene.</p>
        <p>Articolul 4</p>
        <p>Prezenta directivă se adresează statelor membre.</p>
      </div>
      <div type="signature">
        <p>Adoptată la Bruxelles, 10 octombrie 2000.</p>
        <p>Pentru Parlamentul European</p>
        <p>Pentru Consiliu</p>
        <p>Preşedintele</p>
        <p>Preşedintele</p>
        <p>N. FONTAINE</p>
        <p>D. VOYNET</p>
        <p>1 JO C 181, 26.06.1999, p. 25.</p>
        <p>2 JO C 329, 17.11.1999, p. 11.</p>
        <p>3 Avizul Parlamentului European din 29 octombrie 1999 (JO C 154, 5.06.2000, p. 353), poziţia comună a Consiliului din 27 iunie 2000 (JO C 254, 25.08.2000, p. 14) şi Decizia Parlamentului European din 21 septembrie 2000.</p>
        <p>4 JO L 235, 17.09.1996, p. 25. Directivă modificată ultima dată de Directiva Comisiei 1999/48/CE (JO L 169, 5.07.1999, p. 58).</p>
        <p>5 JO L 184, 17.07.1999, p. 23.</p>
      </div>
    </body>
</html>
